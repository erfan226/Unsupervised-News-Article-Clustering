 استام سرمربی یک تیم آمریکایی شد , ستاره سابق تیم فوتبال میلان در آمریکا مشغول به کار شد. , به گزارش خبرگزاری تسنیم، یاپ استام، ستاره سابق تیم ملی هلند سرمربی  تیم اف سی سینسیناتی در لیگ حرفه‌ای آمریکا (MLS) شد. این مرد  47 ساله جانشین هموطنش ، رون یانس در تیم افسی سینسیناتی خواهد شد. یانس تنها 6 ماه پس از سرمربیگری در این باشگاه به خاطر اظهارنظرهای نامناسب و به دنبال شکایت اتحادیه بازیکنان MLS ناچار به کناره گیری از سمت خود شد.  استام حالا در حالی سکان هدایت سینسیناتی را به دست خواهد گرفت که در اکتبر 2019، پس از دوره‌ای کوتاه به عنوان سرمربی فاینورد از هدایت این تیم استعفا کرد.  مدافع سابق منچستریونایتد، میلان، آژاکس و تیم ملی هلند پس از پذیرفتن پیشنهاد هدایت اف سی سینسیناتی گفت: فرصت کار کردن در آمریکا و باشگاهی مثل اف سی سینسیناتی در لیگ MLS برای من یک رویاست. همیشه به کار کردن در کشورهای قاره آمریکا علاقه‌مند بوده‌ام.   انتهای پیام/
 رونمایی از اسپانسر جدید اورتون , تیم بندر لیورپول صاحب یک اسپانسر لباس جدید شد. , به گزارش خبرگزاری تسنیم، شرکت دانمارکی «هومل» در قراردادی با اورتون موظف شده  سالیانه حدود 9 میلیون پوند بابت تولید البسه ورزشی این باشگاه به «تافی‌ها» پرداخت کند.   اورتون پس از 6  سال همکاری با آمبرو، از فصل 21-2020 حداقل به مدت 3  سال البسه  هومل را استفاده خواهد کرد. این شرکت که تولید کننده پوشاک ورزشی تیم ملی دانمارک هم است، قصد دارد با همکاری با اورتون برند خود را جهانی سازد. اورتون 18 ماه قبل قرارداد بلند مدت جدیدی با آمبرو امضا کرده و در آن ذکر شده بود در صورت از راه رسیدن پیشنهادی بهتر از 6 میلیون پوند پرداختی آمبرو، تافی‌ها می‌توانند به همکاری با آمبرو پایان بدهند.  انتهای پیام/
 به دلیل تداخل برنامه‌ها در فوتبال انگلیس؛ احتمال لغو جام اتحادیه افزایش یافت , برگزاری ادامه فصل متوقف شده لیگ برتر انگلیس می‌تواند به قیمت ناتمام ماندن جام اتحادیه این کشور تمام شود. , به گزارش خبرگزاری تسنیم، در صورتی که  فصل آینده رقابت‌های لیگ برتر انگلیس  حداکثر تا ابتدای ماه سپتامبر شروع نشود، برگزاری مراحل ابتدایی جام اتحادیه این کشور  در خطر خواهد بود.   لیگ برتر انگلیس،  12 سپتامبر (22 شهریور) را دیرترین زمان ممکن برای آغاز فصل جدید در نظر گرفته است. سران فوتبال انگلیس قصد داشتند در صورت برگزاری ادامه مسابقات فصل جاری، فصل جدید را در 22 آگوست (اول شهریور) آغاز کنند اما این طرح همین حالا هم امکان پذیر به نظر نمی‌رسد. برای برگزاری 92 بازی باقی مانده از فصل جاری به علاوه مسابقات جام حذفی، به 7 دور مسابقات آخر هفته و 2  دور بازی  میان هفته نیاز است.  اگر لیگ برتر از تاریخ 19 ژوئن ادامه پیدا کند، حوالی هفته اول ماه آگوست به پایان می‌رسد  و با در نظر گرفتن پیش فصل 4 هفته‌ای، فصل جدید باید حوالی 29 آگوست آغاز شود. اما تعطیلات ملی 2 تا 8 سپتامبر است که بر اساس شرایط فعلی، احتمالا نادیده گرفته خواهد شد.  هر ساله مراحل ابتدایی جام اتحادیه انگلیس در ماه آگوست برگزار می‌شود و اگر امسال چنین چیزی میسر نباشد، امکان دارد تمامی تیم‌های  لیگ برتری دیرتر به رقابت‌ها  وارد شوند. تیم‌های لیگ‌های سطح پایین‌تر  حتی در صورت برگزاری مسابقات پشت درهای بسته، خواهان برگزاری جام اتحادیه خواهند بود چون درآمد حاصل از حق پخش تلویزیونی این مسابقات اهمیت بالایی برای آن‌ها دارد.    انتهای پیام/
 ابتلای ۵ عضو یک تیم فوتبال آلمانی به ویروس کرونا , یک تیم آلمانی در زمینه تعداد مبتلایان به ویروس کرونا وارد بحران شد. , به گزارش خبرگزاری تسنیم، با مثبت شدن تست کرونای 2 عضو دیگر، تعداد مبتلایان تیم دینامودرسدن آلمان به این ویروس مرگبار به عدد 5  رسید.  یکی از این 2  تست مربوط به بازیکنان و دیگری به یکی از مربیان باشگاه ارتباط دارد. همه اعضای تیم دینامو درسدن از جمله کادر مربی و بازیکنان اخیرا 10  روز در خانه خود قرنطینه شده بودند چون  تنها چند روز بعد از سرگیری تمرینات این تیم، تست 2 نفر از اعضا مثبت شد؛ موضوعی که خیلی زود اعضای این باشگاه را مجبور به قرنطینه شدن کرد. انتهای پیام/
 وعده پوتین به نورماگمدوف برای حمایت درمانی از پدر کرونایی‌اش , رئیس‌جمهور روسیه به قهرمان مشهور کشورش وعده داد تا تمامی امکانات لازم برای درمان پدرش که به ویروس کرونا مبتلا شده را فراهم می‌کند. , به گزارش خبرگزاری تسنیم و به نقل از شبکه تلویزیونی ESPN آمریکا، علی عبدالعزیز، مدیر برنامه‌های حبیب نورماگمدوف، قهرمان دسته سبک‌وزن سازمان UFC و برترین مبارز MMA گفت: ولادیمیر پوتین، رئیس‌جمهور روسیه در تماس تلفنی با حبیب نورماگمدوف اعلام کرد تمامی حمایت‌های درمانی لازم برای سلامتی پدرش صورت خواهد گرفت. پدر حبیب نورماگمدوف پس از ابتلایش به ویروس کرونا در یک بیمارستان در مسکو بستری شده و شرایط نامساعدی به خاطر عارضه قلبی نیز دارد. علی عبدالعزیز خاطرنشان کرد: می‌توانم تایید کنم که پدر حبیب نورماگمدوف از نظر پزشکی در کما قرار دارد. حبیب در روزهای اخیر با ولادیمیر پوتین در تماس بود و رئیس‌جمهور روسیه وعده داد بهترین امکانات برای درمان پدرش اختصاص خواهد یافت.   انتهای پیام/
 تجاوز جنسی به بازیکن NFL در هواپیمای یونایتد ایرلانیز , یک بازیکن شاغل در لیگ حرفه‌ای فوتبال آمریکایی (NFL) به‌اتهام تجاوز جنسی از شرکت مشهور و قدیمی خطوط هوایی آمریکا شکایت کرد. , به گزارش خبرگزاری تسنیم و به نقل از شبکه CNN، بازیکن لیگ NFL که نامش فاش نشده است دادخواست مدنی علیه شرکت هواپیمایی یونایتد ایرلاینز به دادگاهی در آمریکا ارائه داد و ضمن اعاده حیثیت خواهان دریافت غرامت شد. این بازیکن از خدمه هواپیمای یونایتد ایرلاینز به‌خاطر عدم مداخله و کمک به وی هنگام مورد آزار جنسی قرار گرفتن از سوی یک زن شاکی است. دادخواست این بازیکن دوشنبه گذشته در دادگاه منطقه‌ای لس‌آنجلس با طرح دریافت خسارت نامشخصی ارائه شد. بر اساس شکایت ارائه‌شده به دادگاه، بازیکن لیگ NFL و مرد دیگری که کنارش نشسته بود بارها از آزارهای جنسی یک مسافر زن به خدمه هواپیمای یونایتد ایرلاینز شکایت کردند اما درخواست‌شان مورد توجه قرار نگرفت. این دو مرد همچنین شرکت یونایتد ایرلاینز را به عدم اعلام اسامی زن متهم، خدمه هواپیما، شاهدان حادثه و همچنین عدم رعایت دستورالعمل‌های مقرر در صورت آزار و اذیت جنسی مسافران متهم کردند.   انتهای پیام/+
 هافبک ناراضی یوونتوس دو مشتری انگلیسی پیدا کرد , بازیکن فرانسوی بانوی پیر که تمایلی به ماندن در این تیم ندارد، از دو تیم لیگ برتر پیشنهاد دریافت کرده است. , به گزارش خبرگزاری تسنیم و به نقل از سایت « le10sport» فرانسه، باشگاه‌های آرسنال و اورتون برای خرید آدرین رابیو با یوونتوس وارد مذاکره شده‌اند. مدتی است که اخباری درباره نارضایتی رابیو از وضعیت خود در اولین فصل حضورش در یوونتوس شنیده می‌شود و تعلل او برای بازگشت به تمرینات پس از دو ماه غیبت به خاطر شیوع کرونا هم مزید برعلت شده که جدایی او محتمل‌تر شود. رابیو تابستان سال گذشته پس از پایان قراردادش با پاری‌سن‌ژرمن به عنوان بازیکن آزاد به یوونتوس پیوست اما آنطور که انتظار داشت جایی در ترکیب اصلی و برنامه‌های مائوریتزیو ساری سرمربی بانوی پیر پیدا نکرد. گفته می‌شود که یوونتوس از تأخیر رابیو برای بازگشت به تمرینات ناراحت شده و به همین دلیل قصد دارد او را با قیمتی در حدود 15 تا 20 میلیون یورو به فروش برساند و دو تیم لیگ برتر آرسنال و فرانسه هم مذاکرات‌شان را برای جذب او آغاز کرده‌اند.   در اورتون، سرمربی این تیم کارلو آنچلوتی سابقه تمرین دادن رابیو در پاری‌سن‌ژرمن را دارد. از طرفی توپچی‌ها هم امیدوارند که رابیو بتواند در کنار متئو گوندوزی زوجی قوی را در میانه میدان بسازند. منچستریونایتد هم به عنوان دیگر مشتری رابیو معرفی شده و ممکن است او را به عنوان بخشی از رقم فروش پل پوگبا قبول کند. انتهای پیام/
 پیام مدیرعامل استقلال برای سالگرد درگذشت حجازی , احمد سعادتمند، مدیرعامل باشگاه استقلال به‌مناسبت فرا رسیدن سالگرد درگذشت مرحوم ناصر حجازی پیامی صادر کرد. , به گزارش خبرگزاری تسنیم و به نقل از سایت باشگاه استقلال، احمد سعادتمند در آستانه نهمین سالگرد اسطوره فقید باشگاه استقلال پیامی را به‌شرح زیر صادر کرد: می‌گویند پهلوانان هرگز نمی‌میرند، برای ناصرخان حجازی هم باید گفت و نوشت که هرگز نرفت و از یادها هم نمی‌رود. برای مردی که صداقت و صراحت کلامش ستودنی بود، برای مردی که با گذشت 9 سال از پروازش در باورها نمی‌نشیند که ناصرخان حجازی از بین ما رفته است و مردم هنوز چون زنده‌ای استوار، او را دوست دارند. حجازی بودن، حجازی ماندن آسان نبود. باید مرد باشی، جوانمردی کنی تا حجازی باشی و او چنین بود. چنان در دل‌ها باقی ماند که امروز همچون پهلوانی زنده او را می‌ستایند. در آستانه نهمین سالگرد درگذشتش افتخار می‌کنیم که مردی چنین بزرگ در مکتب استقلال بزرگ شد تا افتخاری بزرگ برای این باشگاه باشد. آن‌چه حجازی بر جای گذاشت صداقت، صراحت کلام و پاکی بود که باشد ما نیز چون او ادامه‌دهنده راهی شویم که او را ماندگار کرد. اسطوره‌ای ماندگار برای این فوتبال که تا همیشه نامش مایه افتخار ما خواهد بود، روحش شاد و یادش گرامی باد. انتهای پیام/+
 آذربایجان هم میزبان یورو ۲۰۲۰ شد , دولت جمهوری آذربایجان نامه ضمانت میزبانی از دیدارهای جام ملت‌های اروپا ۲۰۲۰ در سال ۲۰۲۱ را امضا کرد. , به گزارش خبرگزاری تسنیم، سرویس رسانه‌ای فدراسیون فوتبال جمهوری آذربایجان از تایید و امضای تمامی اسناد ضمانتی در دولت این کشور برای میزبانی از دیدارهای یورو 2020 خبر داد. این اسناد دولتی به اتحادیه فوتبال اروپا نیز ارسال شدند. فدراسیون فوتبال جمهوی آذربایجان با ضمانت دولت به یوفا اطلاع داد که شهر باکو آماده میزبانی از چهار بازی یورو 2020 است. یوفا در ماه مارس به دنبال شیوع ویروس کرونا رقابت‌های یورو 2020 را به سال 2021 موکول کرد. طبق خواسته جدید یوفا تمامی 12 شهر میزبان رقابت‌ها باید ضمانت‌نامه دولتی میزبانی در سال 2021 را ارسال کنند. سن‌پترزبورگ (روسیه)، مونیخ (آلمان)، رم (ایتالیا)، باکو (آذربایجان)، بخارست (رومانی)، بوداپست (مجارستان)، کپنهاگ (دانمارک)، آمستردام (هلند)، بیلبائو (اسپانیا)، دوبلین (ایرلند جنوبی)، گلاسکو (اسکاتلند) و لندن (انگلیس) 12 شهر میزبان یورو 2020 هستند.   انتهای پیام/
 پیروزی قاطع علی دایی در رقابت با سامی‌الجابر در نظرسنجی فیفا , کاپیتان پیشین تیم ملی ایران در یک نظرسنجی توسط فدراسیون جهانی فوتبال، با اختلاف مهاجم سابق تیم ملی عربستان سعودی را شکست داد. , به گزارش خبرگزاری تسنیم، فدراسیون جهانی فوتبال (فیفا) در صفحه توئیتر جام جهانی اقدام به یک نظرسنجی برای انتخاب یکی از دو مهاجم سال‌های دور پیشین فوتبال منطقه خاورمیانه کرده است. یکی از این دو نفر علی دایی کاپیتان سابق تیم ملی فوتبال کشورمان است و دیگری سامی الجابر بازیکن سابق تیم ملی فوتبال عربستان. در این نظرسنجی که فیفا از کابرانش پرسیده کدام یک مهاجم بهتری بودند، 583 هزار و 751 نفر شرکت کردند که 80 درصد آنها علی دایی را انتخاب کرده‌اند و 20 درصد دیگر سامی الجابر. این توئیت بیش از 4 هزار و 700 بار بازنشر شده و 3 هزار و 300 نفر نیز آن را پسندیده‌اند. در حالی که علی دایی با 109 گل در 149 بازی ملی‌اش بهترین گلزن فوتبال ملی تاریخ است، سامی الجابر با ثبت 46 گل در 156 بازی، دومین گلزن ملی برتر عربستان سعودی است.   انتهای پیام/
 بازنگری فدراسیون جهانی کاراته در مسیر کسب سهمیه المپیک/ بازگشت پورشیب به رقابت با گنج‌زاده و احتمال المپیکی شدن علیپور , با تصمیم جدید فدراسیون جهانی برای رقابت‌های کسب سهمیه المپیک، کاراته ایران این شانس را دارد که یک سهمیه دیگر در بخش بانوان بدست آورد تا تعداد سهمیه های کشورمان از طریق رنکینگ به عدد ۵ برسد. , به گزارش خبرگزاری تسنیم و به نقل از روابط عمومی فدراسیون کاراته، فدراسیون جهانی کاراته اعلام کرد: "با تعویق بازی‌های المپیک توکیو به سال 2021 و تصویب مراحل جدید صلاحیت المپیک توسط IOC ، فدراسیون جهانی کاراته ناچار شد که سیستم گزینش ورزشکاران برای المپیک را مرور کند تا بتواند سیستم را با شرایط جدید تنظیم کند. بر همین اساس با حفظ ماهیت اصلی سیستم اولیه گزینش ورزشکاران المپییکی، تعدادی از مسابقات به مسیر کسب سهمیه المپیک اضافه شد که یکی از این مسابقات کاراته وان رباط مراکش 2021 است که پیش از قرار بود در سال 2020 برگزار شود. البته فدراسیون جهانی اعلام کرده امکان جایگزینی این رویداد با دیگر رقابت لیگ برتر کاراته وان که در سال 2021 برگزار می‌شود نیز وجود دارد. دیگر رویداد در نظر گرفته شده، مسابقات قهرمانی اروپا 2021 است که پیش از این قرار بود 2020 برگزار شود. این مسابقات در سال 2021 به جای باکوی آذربایجان در گوتنبرگ سوئد برگزار می‌شود." فدراسیون جهانی در پایان یاداور شده که تاریخ برگزاری این مسابقات پس از بررسی نهایی اعلام خواهد شد. لازم به ذکر است که با توجه به شیوع ویروس کرونا در سرتاسر جهان، در هفته‌های پایانی سال گذشته شمسی فدراسیون جهانی مسابقات کاراته وان رباط مراکش را لغو کرد. پس از لغو این رقابت‌ها، مسابقات مادرید جایگزین شد اما این رقابت‌ها نیز برگزار نشد تا فدراسیون جهانی امتیازات کاراته وان سالزبورگ اتریش را به عنوان مرحله نهایی احتساب امتیازات از طریق رنکینگ مد نظر قرار دهد. بر همین اساس فدراسیون جهانی 4 کاراته کای ایران به نام‌های سارا بهمنیار، حمیده عباسعلی، بهمن عسگری و سجاد گنج‌زاده را به عنوان المپیکی های کاراته ایران معرفی کرد. حالا با تصمیم جدید فدراسیون جهانی، کاراته ایران این شانس را دارد که با شرکت در کاراته وان مراکش 2021 یک سهمیه دیگر در بخش بانوان بدست آورد. رزیتا علیپور نماینده کشورمان در وزن 61+ بانوان است که این فرصت را دارد از طریق رنکینگ راهی بازی‌های المپیک شود. در بخش بانوان با توجه به اختلاف امتیاز بالای عباسعلی با نفرات پشت سر خود، حضور وی در توکیو قطعی است ولی بهمنیار باید فاصله امتیازی خود را با نفرات بعد از خود حفظ کند. در بخش مردان کسب دو سهمیه از سوی ایران قطعی است. امتیازات بالای بهمن عسگری موجب شده وی تحت هر شرایطی مسافر توکیو شود ولی حالا در وزن 75+ کیلوگرم با تصمیم جدید فدراسیون جهانی، رقابت میان ذبیح الله پورشیب و سجاد گنج‌زاده خواهد بود تا یکی از انها جواز حضور در المپیک را بدست اورد. در این وزن نیز یک سهمیه برای ایران قطعی است. مسابقات کاراته در المپیک 2021 با حضور 80 کاراته کا در 6 وزن کومیته و دو بخش کاتای انفرادی مردان و زنان برگزار می‌شود.   انتهای پیام/
 طعنه سولسشایر به لوکاکو و سانچس: ترجیح می‌دهم بی‌بازیکن بمانم تا بازیکن بد داشته باشم , سرمربی تیم فوتبال منچستریونایتد به شیوه‌ای غیرمستقیم اعتراف کرد که جو این تیم پس از انتقال الکسیس سانچس و روملو لوکاکو بهتر شده است. , به گزارش خبرگزاری تسنیم، اولگنار سولسشایر، سرمربی تیم فوتبال منچستریونایتد ادعا کرد که جو روانی تیمش پس از انتقال قرضی الکسیس و فروش روملو لوکاکو به اینتر بهتر از قبل شده است. لوکاکو و سانچس هر دو تابستان سال گذشته راهی اینتر شدند و گفته می‌شود که پل پوگبا هم به زودی به ایتالیا برمی‌گردد تا دوباره برای یوونتوس بازی کند اما سولسشایر می‌گوید که سیب‌های فاسد تیمش جدا شده‌اند و الان رختکن تیم در آرامش به سر می‌برد. سولسشایر گفت: ترجیح می‌دهم تیمم خالی بماند تا بازیکند بد داشته باشیم. شخصیت داشتن بازیکن برای من خیلی مهم است. ما تیم هستیم و باید جوی که در آن کار می‌کنیم که تیمی باشد. من بازیکنانی می‌خواهم که نه تنها شخصیت و وقار داشته باشند بلکه خودشان را با تیم وفق دهند. در ماه مارس سال 2019 بازیکنان ما از نظر فیزیکی به شدت خسته بودند، همینطور از نظر روانی و مصدوم هم داشتیم. همین مسئله سبب ایجاد تفکر منفی در تیم شد در حالی که الان تفکر تیم مثبت است.   سرمربی نروژی شیاطین سرخ اظهار داشت: یکسری چیزهای دیگر هم سال گذشته در تیم‌مان بود که من آنها را نمی‌پسندیدم، از جمله مسائل شخصی که تا فصل تابستان نتوانستیم حل‌شان کنیم. همیشه یکسری بازیکنان هستند که می‌خواهند بیشتری به زمین بازی بروند اما اگر یک تیم قرار است موفقیت کسب کند باید بازیکنانی آماده برای مقاطع زمانی مختلف داشته باشد. من احساس می‌کنم که ما الان دیگر در تیم‌مان سیب فاسد نداریم. از میان دو بازیکنی که تابستان سال گذشته منچستریونایتد به مقصد اینتر ترک کردند، تنها لوکاکو به صورت قطعی به نراتزوری پیوسته است و سانچس در پایان قرارداد قرضی یکساله‌اش باید به اولدترافورد برگردد. انتهای پیام/
 پاری‌سن‌ژرمن از رقابت با منچستریونایتد برای خرید کولیبالی کنار کشید , قهرمان فرانسه دیگر قصد ندارد با شیاطین سرخ برای جذب مدافع سنگالی ناپولی رقابت کند. , به گزارش خبرگزاری تسنیم، نشریه پاریسین فرانسه نوشته است که باشگاه پاری‌سن‌ژرمن قید تلاش برای خرید کالیدو کولیبالی از ناپولی را زده است و به این ترتیب منچستریونایتد در حال حاضر تنها مشتری این مدافع سنگالی است. انتظار می‌رود که مدافع 29 ساله ناپولی تابستان امسال سن پائولو را ترک کند چرا که این یکی از آخرین فرصت‌های باشگاه ناپولی برای کسب درآمدی قابل توجه از فروش ارزشمندترین بازیکن حال حاضرش است. با این حال رقمی که ناپولی برای فروش مدافع سنگالی‌اش تعیین کرده به نظر سران PSG‌ زیاد است و همین عامل باعث انصراف این باشگاه از خرید او شده است. پیش از این از رئال مادرید، بارسلونا، منچسترسیتی و نیوکاسل هم به عنوان مشتریان کولیبالی یاد شده است اما دو تیم پاری‌سن‌ژرمن و منچستریونایتد بیشترین شانس را برای خرید او داشتند. اکنون هم به نظر می‌رسد که منچستر تنها باشگاهی باشد که همچنان آماده است برای خرید کولیبالی با وجود قیمت 70 میلیون یورویی او با ناپولی مذاکره کند.   با اینکه رقم درخواستی ناپولی نسبت به رقم سال گذشته‌اش 30 درصد کاهش پیدا کرده اما همچنان برای پاریسی‌ها زیاد است. انتهای پیام/  
 توافق فیفا و FIFPro برای حمایت از فوتبال بانوان در دوران کرونایی , فیفا و FIFPro برای حمایت از فوتبال بانوان که تحت‌تاثیر شیوع جهانی ویروس کرونا قرار گرفت، توافق کردند. , به گزارش خبرگزاری تسنیم و به نقل از سایت رسمی فدراسیون جهانی فوتبال (فیفا)، این فدراسیون و فدراسیون جهانی فوتبالیست‌های حرفه‌ای (FIFPro) توافق کردند که برای تسریع در توسعه فوتبال حرفه‌ای زنان و به حداقل رساندن پیامدهای شیوع ویروس کرونا در این بخش با یکدیگر همکاری کنند. فدراسیون جهانی فوتبالیست‌های حرفه‌ای پیش از این اعلام کرد که همه‌گیری ویروس کرونا خطر جدی برای فوتبال زنان است و می‌تواند باعث بیکاری‌ گسترده و رکود اقتصادی شود. فیفا نیز تاکید کرد با وجود تاثیرگذاری ویروس کرونا روی بخش صنعت همچنان به سرمایه‌گذاری در حوزه فوتبال بانوان ادامه می‌دهد. در بیانیه رسمی فیفا آمده است: فیفا و FIFPro توافق کردند در این دوره دشوار و پس از پایان بحران با هدف حمایت از فوتبال بانوان با یکدیگر همکاری کنند. این دو فدراسیون درباره موارد مختلفی از جمله شرایط بازیکنان، مسابقات و تقویم جهانی به بحث و تبادل‌نظر خواهند پرداخت. بسیاری از رقابت‌های فوتبال جهان پس از شیوع ویروس کرونا تعلیق شدند. باشگاه‌های زیادی نیز در سراسر جهان تصمیم به کاهش دستمزد بازیکنان، کادر فنی و حتی اخراج کارمندان خود گرفتند.   انتهای پیام/
 بالوتلی با یک تیم برزیلی و گالاتاسرای وارد مذاکره شد , مهاجم ایتالیایی تیم فوتبال برشا، ممکن است در پایان فصل از لیگ‌های فوتبال برزیل یا ترکیه سردرآورد. , به گزارش خبرگزاری تسنیم، با اینکه هنوز یک سال از بازگشت ماریو بالوتلی به سری A نمی‌گذرد، ممکن است که این بازیکن ایتالیایی دوباره کشور را ترک کند. طبف گزارش شبکه اسکای اسپورت ایتالیا، مهاجم پرحاشیه پیشین اینتر و میلان به مدیربرنامه‌های خود، مینو رایولا برای آغاز مذاکره با تیم واسکوداگامای برزیل و گالاتاسرای ترکیه چراغ سبز نشان داده است. بالوتلی تابستان فصل گذشته به ایتالیا برگشت اما عملکردش در ایتالیا نتوانسته انتظارات را برآورده کند و تیمش هم اکنون در قعر جدول رده‌بندی سری A قرار دارد. او که تا سال 2022 با برشا قرارداد دارد، در 19 بازی‌اش در این فصل سری A تنها 5 گل زده است. این در حالیست که برشا 9 امتیاز تا خروج از منطقه سقوط فاصله دارد و به همین دلیل برای ترک تیم منطقه لومباردی چندان بی‌میل نیست.   انتهای پیام/  
 وضعیت نامشخص بشار رسن در پرسپولیس , هافبک عراقی پرسپولیس اصلا از وضعیت خود در این باشگاه راضی نیست. , به گزارش خبرنگار ورزشی خبرگزاری تسنیم، بشار رسن تقریبا 10 روز پیش از طریق مدیربرنامه‌هایش شرایط خود را برای ادامه حضور در این تیم به مهدی رسول‌پناه اعلام کرد و قرار شد به خواسته‌های وی رسیدگی شود. تا الان هیچ یک از خواسته بشار که مهمترین آن مالی است برآورده نشده و تا مشخص نشدن این قضیه این بازیکن عراقی به ایران باز نخواهد گشت. قرار است مدیریت باشگاه پرسپولیس اوایل هفته آینده بخشی از طلب بشار را آماده کند تا شرایط برای بازگشت او به تمرینات سرخپوشان فراهم شود. هافبک عراقی پرسپولیس که به زودی قراردادش با این باشگاه به اتمام می‌رسد شرط گذاشته تا زمانی که تمامی مطالباتش پرداخت نشود، قراردادش را با پرسپولیس تمدید نخواهد کرد.   انتهای پیام/
 تمجید سایت فدراسیون جهانی بسکتبال از ایران , سایت فدراسیون جهانی بسکتبال در مطلبی از خدمات بشردوستانه فدراسیون بسکتبال تمجید کرد. , به گزارش خبرگزاری تسنیم و به نقل از روابط عمومی فدراسیون بسکتبال، فعالیت‌های اجتماعی و انسان دوستانه خانواده بسکتبال از سال گذشته تاکنون که باعث شد مردم کشورمان بحران های سختی از جمله سیل، زلزله و ویروس کرونا را پشت سر بگذارند ادامه داشته است. این فعالیت‌های انسانی نه تنها در داخل کشور بلکه در سطح دنیا چنان تاثیری داشته است که فدراسیون جهانی بسکتبال فیبا در خروجی سایت خود برای اولین بار گزارش جامعی از اقدامات خیرانه بسکتبالی‌ها ارائه کرده است که نشان دهنده ارزش بالای این هم دلی وهمکاری‌ها در ورزش است. در ابتدای این گزارش نگارنده با اشاره به حمایت فدراسیون بسکتبال از تمامی اقشار تحت فشارهای متفاوت اجتماعی می‌نویسد: «در دوره ای که به علت شرایط COVID-19 هر یک از افراد و جوامع به گونه ای در حال تجربه کردن نوعی بحران هستند، به همان اندازه مهم است که افراد جامعه بتوانند در درون خود همچنان متحد بمانند و به یکدیگر کمک کنند. فدراسیون بسکتبال ایران همواره از نظر اجتماعی فعال بوده و در جریان این وضعیت COVID-19 نیز به این فعالیت‌های خود ادامه می دهد. فدراسیون بسکتبال ایران همواره در تلاش بوده است تا با کمک گرفتن از تمامی اعضای خانواده بسکتبال و مشارکت دادن همه در کمک رسانی، از اقشار مختلف جامعه که هر یک به نوعی تحت فشارهای متفاوت اجتماعی هستند، از افراد بی سرپناه گرفته تا کادر پزشکی، حمایت کند.» در ادامه مطلب، نویسنده به معرفی گروه خیرین و پیشکسوتان بسکتبال می پردازد که یکی از متولیان اصلی این امور خیریه هستند و در این شب‌ها دست بی سرپناهان را خالی نگذاشته اند: «گروه خیرین و پیشکسوتان بسکتبال که در دل جامعه بسکتبال تشکیل شده، این روزها شدیدا در بدنه فدراسیون بسکتبال مشغول فعالیت است، فعالیت‌هایی با محوریت تهیه غذاهای بهداشتی و خانگی برای افراد بی سرپناه. علی شکوری ، رئیس کمیته پیشکسوتان و عضو هیئت مدیره فدراسیون بسکتبال ایران گفت: افراد بی سرپناه به طور معمول از رستوران ها یا به واسطه برخی نیکوکارها گاها از رستوران ها کمک یا غذا دریافت می‌کنند، ولی شرایط فعلی و تعطیلی رستوران ها، امکان تهیه غذا را برای این افراد دشوار کرده است. بنابراین ، فدراسیون بسکتبال ایران از تاریخ 30 مارس به طور داوطلبانه 100 تا 300 وعده غذایی میان افراد بی سرپناه و نیازمندان توزیع کرده است. شکوری اظهار داشته که این فعالیت تا زمانی که امکان داشته باشد، بدون متوقف شدن ادامه خواهد داشت. علاوه بر کمک رسانی به نیازمندان، فدراسیون بسکتبال ایران  همچنین از طریق کارگروه‌های آنلاین، کارگاه های آموزشی، کلینیک‌ها و وبینارها به طور فعال با اعضای مختلف جامعه بسکتبال در ارتباط بوده است. از جمله فعالیت‌های متنوع و متعدد رسانه‌های اجتماعی فدراسیون بسکتبال ایران ، می توان پویش خانه بمان، ویدیوهای تمرینات کنترل توپ و دریبلینگ از بازیکنان، راه اندازی مسابقات آنلاین، مصاحبه ها و دوره های آموزشی را عنوان کرد. این برنامه ها همچنین گفت‌وگوهای زنده ویدئویی از داوران و آمارگیران لیگ مانند آتنا طاهری و سینا طالبیان را نیز شامل شده است که به عنوان پزشک یا کادر درمان در خط مقدم مبارزه با کرونا فعالیت می کنند و اطلاعات مفید و لازم را درباره گذران این وضعیت دشوار ارائه دادند. سایر اعضای خانواده بسکتبال نیز در این زمان ها هرکدام به نوبه خود دست کمک داوطلبانه خود را به سمت جامعه دراز کرده اند. فدراسیون بسکتبال ایران همواره بازیکنان و سایر اعضای جامعه بسکتبال را به فعالیت اجتماعی تشویق کرده است و آنها نیز همواره به این فراخوان ها، پاسخ مثبت داده است. حامد سهراب نژاد عضو سرشناس تیم ملی بسکتبال آقایان ایران، به طور داوطلبانه دو کانتینر تجهیزات پزشکی مانند گان، ماسک، دستکش و حتی صندلی‌های چرخدار برای به بیمارستان توحید سنندج در استان کردستان جمع آوری و ارسال نموده است. محمدرضا صالحیان داور بین المللی FIBA که صاحب یک کافی شاپ است، با بسته شدن کافی شاپ ها به دلیل شیوع بیماری، شروع به ارائه قهوه و کلوچه رایگان به کادر پزشکی بیمارستان ها کرد. فدراسیون بسکتبال ایران همواره در پاسخگویی به بحران ها در داخل کشور مانند سیل در سیستان و بلوچستان و زمین لرزه در کرمانشاه متعهد و مشتاق بوده و ایفای نقش کرده است.»   انتهای پیام/
 لوئیس همیلتون: لائودا در هر رقابت فرمول یک در ذهن من است , قهرمان چندین دوره فرمول یک اعلام کرد در هر رقابتی نیکی لائودا، اسطوره اتریشی در ذهن اوست. , به گزارش خبرگزاری تسنیم و به نقل از خبرگزاری فرانسه، نیکی لائودا، دارنده 3 عنوان قهرمانی فرمول یک و اسطوره نامدار این رقابت‌ها ماه می سال گذشته میلادی درگذشت. او که در سال‌های پایانی عمرش به عنوان رئیس اجرایی افتخاری تیم مرسدس آلمان فعالیت می‌کرد نقش مهمی در موفقیت‌های تاریخی لوئیس همیلتون داشت. این راننده انگلیسی پس از جدایی از مک‌لارن در سال 2013 و پیوستن به تیم مرسدس آلمان توانست 5 عنوان قهرمانی در سال‌های 2014، 2015، 2017، 2018 و 2019 کسب کند. راننده تیم مرسدس آلمان گفت: نیکی لائودا در آن سال‌ها مرا متقاعد کرد بخشی از تیمی باشم که توانمندی‌ موفقیت را دارد. من از او قدردانی می‌کنم و همیشه نیکی را دوست خواهم داشت. او در هر رقابت فرمول یک در ذهن من است. لوئیس همیلتون افزود: بهترین خاطره‌های من از نیکی لائودا به احتمال فراوان مربوط به صحبت‌های‌مان در روزهای نخست هست. ما در سال 2012 شروع به صحبت کردیم و به خاطر دارم زمانی که در خانه بودم او با من تماس گرفت. نیکی لائولا تلاش می‌کرد تا من را برای جدایی از مک‌لارن و پیوستن به تیم مرسدس آلمان متقاعد کند. اتفاق خیلی خوبی است وقتی تماسی از طرف قهرمان جهان و نماد فرمول یک مثل نیکی لائودا دریافت می‌کنید.   انتهای پیام/
 درخواست ۵ تیم برای بازی دوستانه با پرسپولیس , کادرفنی پرسپولیس با درخواست ۵ تیم برای بازی دوستانه مواجه شده است. , به گزارش خبرنگار ورزشی خبرگزاری تسنیم، دور جدید تمرینات پرسپولیس در حالی از روز شنبه هفته آینده (سوم خرداد) آغاز خواهد شد که کادرفنی این تیم قصد دارد حداقل 4 بازی تدارکاتی برای تیمش قبل از آغاز لیگ در نظر بگیرد‌. در برنامه اولیه سرخپوشان قرار بود این تیم از روز پنجشنبه (امروز) استارت زده و روز دوشنبه هفته پیش‌رو هم بازی دوستانه داشته باشدکه ستاد مبارزه با ویروس کرونا روز شنبه زمان آغاز تمرینات تیم‌های ورزشی را اعلام کرد. با این تفاسیر بازی تدارکاتی پرسپولیس هم به آخر هفته آینده موکول شد. البته قبل از هر چیز قرار شده گل‌محمدی وضعیت بدنی شاگردانش را در اولین تمرین با دقت بیشتر بسنجد. پرسپولیس برای بازی دوستانه با مشکل حریف تدارکاتی مواجه نیست چرا که 5 تیم شامل دو تیم لیگ برتری، دو تیم لیگ یکی و  یک تیم لیگ دویی برای بازی با سرخپوشان اعلام آمادگی کرده‌اند.   انتهای پیام/
 معرفی اعضای کمیته فنی فدراسیون شطرنج , اعضای کمیته فنی فدراسیون شطرنج مشخص شدند. , به گزارش خبرگزاری تسنیم و به نقل از روابط عمومی فدراسیون شطرنج، فرهاد نیکوخصال سرپرست فدراسیون، طی حکمی اعضای جدید کمیته فنی فدراسیون شطرنج را منصوب کرد. اعضای این کمیته عبارتنداز: علیرضا شفیعی، افشین حاجی سیدابوالقاسم تهرانی، امیررضا پوررمضانعلی، شادی پریدر، مرتضی محجوب، محسن قربانی، مهرداد اردشی، سیدحامد موسویان، سیدجواد علوی مقدم، اصغر گلی‌زاده و محسن سمیع‌زاده این افراد به مدت یک سال به عنوان اعضای کمیته فنی منصوب شدند. انتهای پیام/
 ادعای داور سابق لیگ اسپانیا؛ ۹۰ درصد داوران لالیگا طرفدار رئال مادرید هستند! , یکی از داوران سابق لالیگا ادعایی عجیب و جنجالی را مطرح کرد. , به گزارش خبرگزاری تسنیم،، ادواردو ایتورالده گونسالس، داور بین المللی سابق دنیای فوتبال مدعی شد 90 درصد داوران لالیگا هوادار رئال مادرید هستند. او  که خودش را هوادار اتلتیک بیلبائو معرفی می‌داند، آن 10 درصد باقی مانده را هم دوستدار بارسلونا نامید!   ایتورالده در این باره گفت: آنچه می‌گویم برای بارسلونا خوشایند نیست اما غیر از اهالی کاتالونیا،  70 درصد جمعیت اسپانیا هوادار رئال مادرید هستند. این روزها افراد بیشتری به حمایت از بارسلونا روی آورده‌اند چون افراد جوان عناوین قهرمانی بارسلونا تحت هدایت پپ گواردیولا را دیده‌اند اما قبل از دوره لیونل مسی، چند نفر در اسپانیا هوادار بارسلونا  بودند؟ وی در پاسخ به این سوال که ترجیح داوران بین رئال مادرید و بارسلونا کدام است، خیلی شفاف گفت: آمار 90 به 10 به نفع رئال مادرید است!    انتهای پیام/
 مورینیو تایید کرد؛ به گواردیولا گفتم خوشحال نباش، بازی تمام نشده است! , سرمربی سابق تیم فوتبال اینتر اعتراف جالبی را به زبان آورد. , به گزارش خبرگزاری تسنیم، ژوزه مورینیو، سرمربی تیم فوتبال تاتنهام اظهارات اخیرش درباره گفته‌های رد و بدل شده با گواردیولا در دقایق پایانی بازی دور برگشت نیمه‌نهایی رقابت‌های فصل 2010-2009  لیگ قهرمانان اروپا بین بارسلونا و اینتر  را تایید کرد.  تصویری ماندگار از مورینیو در این بازی ثبت شده که او را در دقایق پایانی در حال صحبت درگوشی با گواردیولا نشان می‌دهد و پپ در این لحظه مشغول صحبت با ابراهیموویچ در لحظه ورود این سوئدی به زمین است.  سرمربی سابق اینتر صحبت‌هایش با گاتزتا را  تاکید کرد و گفت: وقتی که سرخیو بوسکتس به زمین افتاد،  بین نیمکت خودمان و نیمکت بارسلونا بودم. سپس دیدم  با اخراج تیاگو موتا از زمین، نیمکت بارسلونا در حال جشن گرفتن است. در همان لحظه، گواردیولا، زلاتان ابراهیموویچ را صدا زد تا در خصوص تاکتیک‌های بازی 11 به 10 با او صحبت کند. رفتم و به گواردیولا گفتم جشن نگیرید، بازی هنوز تمام نشده است!    انتهای پیام/
 دلیل مرگ بازیکن سابق پاری‌سن‌ژرمن مشخص شد , بازیکن سابق تیم پاریسی در نهایت ناباوری جان خودش را از دست داد. , به گزارش خبرگزاری تسنیم، دلیل درگذشت جوردن دیاکیسه، مدافع سابق تیم جوانان پاری‌سن‌ژرمن  و فرانسه مشخص شد.  مدافع راست سابق آکادمی پاری سن ژرمن و تیم ملی جوانان فرانسه در سن 24 سالگی به دلیل سکته قلبی جانش را از دست داد. دیاکیسه از تابستان 2019 عضوی از تیم آماتور آ اس فوریانی فرانسه بود و این باشگاه، درگذشت بازیکن جوانش را تایید کرده است. دیاکیسه از سال 2012 تا 2015 عضوی از تیم دوم پاری سن ژرمن بود و 3  بار برای تیم ملی جوانان فرانسه به میدان رفت.   انتهای پیام/
 واکنش موراتی به درگذشت سرمربی سابق اینتر؛ جام «سیمونی» را دزدیدند , سرمربی سابق تیم فوتبال اینتر با یک فقدان بزرگ، جانش را از دست داد. , به گزارش خبرگزاری تسنیم، ماسیمو موراتی، مالک سابق تیم فوتبال اینتر نسبت به درگذشت جی جی سیمونی، سرمربی نرآتزوری در اواخر دهه 90 واکنش نشان داد.  سیمونی در سن 81 سالگی از دنیا رفت. سکته قلبی  سیمونی، شرایط او را وخیم کرده بود و در نهایت منجر به مرگش  شد. سیمونی در ناپولی و لاتزیو هم سابقه کار داشت. در این شرایط، ماسیمو موراتی، مالک سابق اینتر که سیمونی یکی از مربیان دوران ریاستش بود، با چنین جملاتی به مرگ سرمربی سابق واکنش نشان داد: سیمونی، رهبری بزرگ در تاریخ اینتر بود. او برای ما یک عنوان مهم اروپایی یعنی جام یوفا را  به ارمغان آورد و البته مانع رسیدنش به اسکودتویی شدند که کاملا شایسته اش بود. سیمونی یک مربی جنتلمن بود. احترام زیادی برای جی جی  قائل هستم. چند روز پیش همسر او، مرا از وخامت حال و مرگ احتمالی سیمونی مطلع کرد. واقعا دردناک بود. جام او را دزدیدند.   انتهای پیام/
 لیگ مکزیک تعطیل اعلام شد , یکی دیگر از لیگ‌های فوتبال جهان هم از کرونا آسیب جدی دید. , به گزارش خبرگزاری تسنیم، با اعلام رسمی فدراسیون فوتبال مکزیک، لیگ دسته اول این کشور به خاطر شیوع ویروس کرونا تعطیل شد. تیم کروز آرول بعد از گذشت 10  هفته با یک امتیاز برتری نسبت به لئون در صدر جدول قرار داشت اما  به علت فراگیر شدن بیماری در این کشور، فصل  بدون تعیین قهرمان پایان یافت. در بیانیه  سازمان لیگ این کشور آمده است: امروز جمعه مجمع فوق العاده ای برگزار  و تصمیمات اساسی اتخاذ شد که به ما امکان می‌دهد سلامت کلیه افراد حاضر در لیگ را در نظر بگیریم و نسبت به این موضوع اطمینان یابیم. شرایط، باعث افزایش محدومیت زمان‌بندی مسابقات شده و این روند باعث می‌شود ما برای حفظ سلامتی بازیکنان لیگ را متوقف کنیم. بنابراین با اکثریت موافق، مجمع فوق العاده موافقت کرد لیگ نیمه تمام اعلام شود.   انتهای پیام/
 آغاز تمرینات شاهین شهرداری بوشهر با رعایت نکات بهداشتی + تصاویر , تمرینات تیم فوتبال شاهین شهرداری بوشهر با رعایت نکات بهداشتی از سر گرفته شد. , به گزارش خبرگزاری تسنیم و به نقل از روابط عمومی باشگاه شاهین شهرداری بوشهر، تمرینات سفیدپوشان بوشهری از بعدازظهر امروز (جمعه) با رعایت پروتکل‌های بهداشتی، ضدعفونی رختکن، زمین چمن و ابزار و وسایل تمرین آغاز شد. در ضمن بر اساس پروتکل بهداشتی ابلاغی، تمامی تمرینات بدون حضور تماشاگر خواهد بود. به گزارش تسنیم، میشو کریستیچویچ سرمربی کروات و لوکا گادرانی و ماکسیم کویلیتایا، دو بازیکن گرجستانی تیم فوتبال شاهین شهرداری بوشهر هنوز در کشورهای خود حضور دارند.  انتهای پیام/
 فلیک: سبک بازی اینتراخت را دوست دارم/ می‌دانیم فردا چه جوی در انتظارمان است , سرمربی آلمانی تیم فوتبال بایرن مونیخ از شرایط تیمش در آستانه رویارویی با اینتراخت فرانفکورت سخن گفت. , به گزارش خبرگزاری تسنیم، هانسی فلیک که شاگردانش فردا شب (شنبه) در هفته بیست‌وهفتم بوندس‌لیگای آلمان پذیرای اینتراخت فرانکفورت هستند، با حضور در کنفرانس خبری پیش از این بازی گفت: ما برای هر بازی آماده می‌شویم و بازی‌ها را به خوبی آنالیز می‌کنیم. بازیکنان اینترخت فرانکفورت با دل و جان و پویایی بالایی بازی می‌کنند. بازی‌های زیادی از آنها را دیده‌ام و سبک بازی آنها را واقعاً دوست دارم. با وجود نتایج اخیری که اینتراخت کسب کرده، ما انتطار رویارویی با تیمی را داریم که می‌خواهد به مسیر درست خود بازگردد. وی همچنین با اشاره به شکست 5 بر یک باواریایی‌ها مقابل اینتراخت در نیم‌فصل اول که منجر به اخراج نیکو کواچ شد، اظهار داشت: آن شکست تلخی برای همه ما بود. به نظرم ما می‌توانستیم در آن بازی متفاوت عمل کنیم. اینتراخت فرانکفورت با پویایی خود در زمین ما را غرق کرد. فردا اما بازی متفاوتی است و همه چیز دوباره از صفر شروع می‌شود. سرمربی سرخپوشان مونیخی در خصوص بازی در ورزشگاه بدون تماشاگر آلیانتس ‌آره‌نا خاطرنشان کرد: همه ما حداقل یک بازی بدون تماشاگر را تجربه کرده‌ایم و می‌دانیم چه چیزی انتظارمان را می‌کشد. ما پیش از رویارویی با یونیون برلین در آلیانتس آره‌نا تمرین کرده بودیم و تیم می‌داند که فردا شب چه جوی در انتظارمان است. به هر حال ما بازی در آلیانتس ‌آره‌نا را دوست داریم. فلیک همچنین درباره تمدید قرارداد دروازه‌بان 33 ساله‌اش تا سال 2023 یادآور شد: همه در بایرن مونیخ می‌دانند که نویر بهترین دروازه‌بان است، بنابراین همه ما بابت تمدید قرارداد او خوشحال هستیم. این دقیقاً نشان درستی برای آینده است. سرمربی آلمانی بایرن در پایان درباره بازی بعدی تیمش که مقابل بوروسیا دورتموند خواهد بود، تأکید کرد: در حال حاضر بازی بعدی‌مان اهمیتی ندارد. ما فردا با اینتراخت بازی داریم و می‌خواهیم روی این بازی تمرکز کنیم و سپس به فکر بازی با دورتموند خواهیم بود. انتهای پیام/
 گلایه اعضای تیم فوتبال پارس جنوبی از شرایط باشگاه با نامه به وزارت نفت , اعضای تیم فوتبال پارس جنوبی جم با نوشتن نامه‌ای به وزیر نفت، از شرایط این باشگاه گلایه کردند. , به گزارش خبرگزاری تسنیم، بازیکنان و مربیان تیم فوتبال پارس جنوبی جم امروز (جمعه) به‌خاطر شرایط بد مالی این باشگاه، نامه‌ای به شرح زیر به وزیر نفت نوشتند.  بسمه تعالی  جناب آقای مهندس زنگنه  وزیر محترم نفت همانطور که مستحضرید باشگاه پارس جنوبی جم  طی چندسال اخیر با حمایت وزارتخانه متبوع جنابعالی و نهادهای زیرمجموعه آن وزراتخانه از لیگ دو به لیگ برتر فوتبال رسید تا مردم شهرهای جنوبی استان بوشهر، جدا از بوی گاز ترش و آلودگی بیش از حد هوا، بوی فوتبال را استشمام کرده و نشاط اجتماعی در این خطه که جزو مسئولیت‌های اجتماعی وزارت نفت محسوب می‌شود، به معنای واقعی و از اعماق وجود حس کنند. جناب آقای مهندس زنگه اما بد نیست بدانید در حال حاضر فوتبال دل مردم محجوب و غیور جم را با وعده هایی که عملی نمی‌شود، به درد آورده است. با توجه به شیوع ویروس منحوس کرونا و تدابیر بهداشتی و پروتکل‌های اعمال شده از سوی ستاد ملی مبارزه با کرونا برای شروع تمرینات و بازی‌ها، لازم است در جریان باشید که باشگاه پارس جنوبی جم نه تنها امکان گرفتن تست‌های ضروری کرونا را از عوامل و بازیکنان را ندارد، بلکه حتی هزینه برگزاری اردوی آماده‌سازی جهت برگزاری 9 هفته پایانی لیگ برتر را از آب معدنی تا بلیت پرواز، اجاره محل تمرین، جلوگیری از محرومیت شش بازیکن به دلیل بدهی‌های انباشته در کمیته تعیین وضعیت فدراسیون فوتبال و خیلی از مشکلات سخت‌افزاری دیگر را ندارد. از آنجایی که شما پدر خانواده بزرگ نفت هستید، بهتراست بدانید فرزندان شما در طی ماه‌های اخیر در بدترین شرایط مالی مقابل حریفان متمول و تا دندان مسلح سر خم نکردند تا دل مردم جم و جنوب استان بوشهر شاد شود، ولی باشگاه حتی از پرداخت هزینه عمل بازیکن خارجی مصدوم تیم عاجز است تا این مسئله در سطح بین‌المللی برای نام پارس جنوبی جم بی‌آبرویی به همراه داشته باشد. وزیر محترم نفت جناب آقای مهندس زنگنه! ما اعضای کادرفنی، بازیکنان و سایر عوامل زحمتکش تیم فوتبال پارس جنوبی جم در این شرایط ویژه ازسوی باشگاه و سازمان منطقه ویژه انرژی اقتصادی پارس جنوبی رها شده‌ایم؛ لذا از جنابعالی تقاضا داریم حتی اگر سیاست وزارتخانه متبوع شما بر  واگذاری این باشگاه در آینده است، حداقل این تیم را که طی سال‌های اخیر با زندگی مردم جم عجین شده مانند بچه سر راهی رها نکرده و در این 9 هفته باقیمانده، چتر حمایتی خود را به مانند گذشته با تمام مشکلاتی که برای شما وجود داشت، نگه دارید. همچنین قید این نکته ضروری به نظر می‌رسد؛ چنانچه ظرف حداکثر سه روز آینده هزینه‌های اولیه از جمله هزینه تست کرونا که قبل از تمرینات و مسابقات الزامی است و همچنین هتل اسکان تامین نشود، عملاً این تیم شانس رقابت باسایر مدعیان را از دست داده و در معرض انحلال و سرمایه و امتیاز مالی باشگاه که اموال عمومی و بیت‌المال محسوب می‌شود، از بین می‌رود. مضافاً بر اینکه تبعات سوء اجتماعی برای آن وزارتخانه محترم دارد. درهمین راستا از مدیرعامل منطقه ویژه مهندس خرمدل، استاندار محترم بوشهر جناب آقای گراوند، رئیس محترم تربیت‌بدنی استان بوشهر جناب آقای بهروزیان‌فر و مسئولان دلسوز شهری جم خواهشمندیم این تیم را رها نکرده و زنگ خطر سقوط و انحلال تیم را به‌خاطر سوء مدیریت جدی بگیرند. در پایان؛ در سال جهش تولید بنا به فرموده مقام معظم رهبری، اذعان به این نکته که تولید نشاط و شادابی اجتماعی لازمه پیشرفت و جهش در صنعت و اقتصاد است، اما متاسفانه این مسئله در ابتدای سال 99 از مردم استان بوشهر  دریغ شده است. باتشکر از توجه و پیگیری شما وزیر محترم کادرفنی پارس جنوبی جم  کلیه بازیکنان پارس جنوبی جم  کادر پزشکی و  تدارکات پارس جنوبی جم انتهای پیام/
 آنتورپ در انتظار پاسخ کلوب بروژ برای خرید کاوه رضایی , یک رسانه بلژیکی اعلام کرد قهرمان لیگ برتر این کشور به زودی پاسخ درخواست آنتورپ برای خرید کاوه رضایی را خواهد داد. , به گزارش خبرگزاری تسنیم و به نقل از فوتبال 24 بلژیک، مدیران کلوب بروژ هنوز راه‌حل نهایی را برای کاوه رضایی پیدا نکرده‌اند. این مهاجم ایرانی پس از پایان دوره قرضی بازی برای تیم شارلوا اکنون باید به کلوب بروژ بازگردد. این رسانه بلژیکی در ادامه این خبر که عصر امروز (جمعه) منتشر کرد، آورده است: برای کاوه رضایی پیشنهادهایی وجود دارد. برای نمونه تیم‌های شارلوا و آنتورپ خواهان جذب این بازیکن هستند. با این وجود کلوب بروژ در نهایت چه تصمیمی برای آینده کاوه رضایی اتخاذ خواهد کرد؟ این در حالی است که فیلیپه کلمنت (سرمربی کلوب بروژ) روی کاوه رضایی برای فصل آینده حساب نمی‌کند بنابراین امکان جدایی این بازیکن وجود دارد. کلوب بروژ به دنبال یک مهاجم تمام‌عیار است. رسانه‌های بلژیکی پیش از این اعلام کردند آنتورپ با پرداخت 3 میلیون یورو می‌خواهد کاوه رضایی را جذب کند. تیمی که دو روز قبل با ایوان لکو، سرمربی کروات پیشین کلوب بروژ قرارداد امضا کرد. ایوان لکو سابقه همکاری با کاوه رضایی را در کلوب بروژ دارد.   انتهای پیام/
 آنچلوتی: سرمربیگری رئال مادرید تجربه‌ای فراموش‌نشدنی است , سرمربی تیم فوتبال اورتون از دوره حضورش در رئال مادرید به عنوان بهترین دوره سرمربیگری‌اش یاد کرد. , به گزارش خبرگزاری تسنیم، کارلو آنچلوتی که در دوران سرمربیگری پرافتخارش هدایت تیم‌هایی همچون میلان، یوونتوس، چلسی، پاری‌سن‌ژرمن، رئال مادرید و بایرن مونیخ را برعهده داشته و در حال حاضر سرمربی اورتون است، از دوران سرمربیگری‌اش در رئال مادرید به عنوان یکی از بهترین دوران سرمربیگری‌اش یاد کرد، دوره‌ای که موفق شد کهکشانی‌ها را به یک قهرمانی در جام حذفی اسپانیا، یک قهرمانی در سوپرجام اسپانیا، یک قهرمانی در جام جهانی باشگاه‌ها و البته یک قهرمانی در لیگ قهرمانان اروپا که دهمین قهرمانی این تیم در این رقابت‌ها بود، برساند. این مربی ایتالیایی به شبکه تلویزیونی «اسکای اسپورتس» گفت: فکر می‌کنم وقتی شما سرمربی هستید، باید سعی کنید روزی در زندگی‌تان سرمربی رئال مادرید شوید. دو سال از زندگی‌ام را در آنجا سپری کردم که تجربه فراموش‌‌نشدنی بود چون به نظرم رئال مادرید به خاطر تصویری که در سطح جهان دارد، بهترین باشگاه جهان است. وی افزود: به هر جایی در هر کشوری که می‌رفتیم، مردمان زیادی بودند که می‌خواستند ما را ببینند و از رئال حمایت کنند، از این‌رو سرمربیگری این تیم تجربه‌ای فراموش‌نشدنی است، باشگاهی که سازماندهی سطح بالا، زمین تمرینی فوق‌العاده و تیمی شگفت‌انگیز در آن دوره‌ داشت. آنچلوتی 60 ساله تصریح کرد: وقتی سرمربی رئال مادرید شدم، تیم در سال‌های گذشته مشکلاتی داشت. آنها 12 سال بود که فاتح لیگ قهرمانان نشده بودند و به نوعی حسرت کسب این جام را داشتند چون رئال مادرید به قهرمانی در لیگ قهرمانان اروپا عادت داشت. خوش‌شانس بودم که در همان سال اول حضورم در این تیم، فاتح لیگ قهرمانان شدیم. سرمربی اورتون که سابقه سرمربیگری کریستیانو رونالدو در رئال مادرید و زین‌الدین زیدان در یوونتوس را دارد، گفت: شما نباید حول رونالدو تیم‌تان را بسازید. درباره زین‌الدین زیدان هم این جمله را گفته بودم، بلکه شما باید آنها را در پستی بگذارید که راحت‌تر کار خود را انجام دهند. وی ادامه داد: فکر نمی‌کنم که شما با وجود چنین بازیکنانی باید دفاعی بازی کنید چون آنها بیشتر تمایل به شرکت در فاز هجومی دارند و در مقابل بازیکنان دیگری هستند که باید بیشتر در فاز دفاعی از آنها بازی بگیرید. این دو گروه بازیکن البته باید با یگدیگر کار کنند چون تیم مهمترین بخش از بازی است، اما به مهاجمانی همچون رونالدو که قادر به گلزنی در هر بازی هستند، نباید دستورات تاکتیکی دفاعی داد. کارلتو اظهار داشت: مربیگری بازیکنی شگفت‌انگیز ساده‌ترین کار ممکن است چون آنها حرفه‌ای و در کارشان جدی هستند، در کنار اینها شخصیت لازم را دارند و می‌توانند به ساده‌ترین شکل ممکن در خود ایجاد انگیزه کنند. سرخیو راموس هم کیفیت شگفت‌انگیزی داشت. بهترین ویژگی او بحث تاکتیکی و فنی نبود، بلکه شخصیت و توانایی ایجاد انگیزه در هم‌تیمی‌هایش بود. سرمربی پیشین رئال مادرید گفت: زمانی که هدایت رئال را برعهده داشتم، سرخیو راموس نقش مهمی در تیم داشت و هر موقع که بازی مهمی داشتیم یا در لحظه کلیدی از بازی بودیم، در سطح بالایی ظاهر می‌شد. انتهای پیام/
 آغاز تمرینات گروهی بازیکنان ریوآوه پس از سومین تست کرونا , مهدی طارمی و سایر بازیکنان ریوآوه برای نخستین‌بار در ۳ هفته‌ اخیر به صورت گروهی تمرین کردند. , به گزارش خبرگزاری تسنیم و به نقل از سایت رسمی باشگاه ریوآوه پرتغال، بازیکنان این تیم پس از اعلام نتیجه سومین تست کرونا تمرینات گروهی را به صورت کامل برگزار می‌کنند. سومین تست کرونای تمامی اعضای باشگاه ریوآوه شامل بازیکنان، کادر فنی، پرسنل اداری و مدیران روز گذشته انجام شد که مورد مثبتی از ابتلای به این بیماری وجود نداشت. بازیکنان تیم ریوآوه در 3 هفته اخیر به صورت انفرادی زیر نظر کادر فنی تمرین می‌کردند و پس از نتیجه منفی سومین تست کرونا با تصمیم کارلوس کاروالیال (سرمربی) اکنون به صورت گروهی و با یکدیگر تمرین می‌کنند. باشگاه ریوآوه اعلام کرد با وجود منفی بودن تست کرونای بازیکنان و کادر فنی همچنان به صورت روزانه تمامی دستورالعمل‌های بهداشتی و روش‌های کنترل بیماری و تب‌سنجی انجام خواهند شد. لیگ برتر پرتغال که به دلیل شیوع ویروس کرونا متوقف شده بود 4 ژوئن (15 خرداد) از سر گرفته می‌شود. ریوآوه در رده پنجم جدول این رقابت‌ها قرار دارد.   انتهای پیام/
 جهانی: اگر یک نفر جانش را از دست بدهد، همه از پاسخگویی فرار می‌کنند/ وضعیت در خوزستان قرمز است , بازیکن تیم فوتبال صنعت‌نفت آبادان با اشاره به شیوع ویروس کرونا تاکید کرد که مخالف ادامه یافتن مسابقات لیگ برتر فوتبال است. , میلاد جهانی در گفت‌وگو با خبرنگار ورزشی خبرگزاری تسنیم، در خصوص اینکه قرار است بازی‌های لیگ برتر فوتبال از 29 خرداد از سر گرفته شود، گفت: من مخالف شروع بازی‌ها هستم چون شرایط از لحاظ فوتبالی و پزشکی اصلا مناسب نیست. کرونا هنوز ریشه‌کن نشده و وضعیت در خیلی از استان‌ها از جمله خوزستان قرمز است. با این شرایط برگزاری بازی‌ها منطقی نیست. وی ادامه داد: باید برای انجام بازی‌ها به سفر برویم و معلوم نیست در فرودگاه‌ها چه خبر است، در هر بازی هم خیلی‌ها درگیر برگزاری مسابقه هستند و اگر یک نفر این بیماری را بگیرد ممکن است به چند نفر منتقل کند. از طرفی بحث خانواده‌ها هم مطرح است، خیلی‌ها پدر و مادر مسن دارند و اگر این بیماری به آنها منتقل شود خیلی بد خواهد شد. بازیکن صنعت نفت آبادان عنوان کرد: برخی مسئولان بدون اینکه فکر اساسی کنند، موافق برگزاری بازی‌ها هستند ولی شک نکنید اگر یک نفر جانش را از دست بدهد همه از پاسخگویی فرار کرده و تقصیر را گردن دیگری می‌اندازند. آیا واقعا فوتبال این ارزش را دارد که یک نفر جانش را از دست بدهد؟ جهانی اظهار داشت: بازیکنان سه ماه است که از برگزاری مسابقه رسمی و تمرینات گروهی دور هستند و شرایط بدنی فوتبالیست‌ها بد است، با این شرایط می‌خواهند لیگ را هم به صورت فشرده برگزار کنند که این موضوع با مصدومیت شدید بازیکنان همراه خواهد شد.  انتهای پیام/
 احتمال باز بودن پنجره نقل‌وانتقالات انگلیس تا ماه مارس ۲۰۲۱ , یک نشریه انگلیسی از احتمال باز بودن پنجره نقل‌وانتقالات در این کشور تا اوایل فروردین ماه سال ۱۴۰۰ خبر داد. , به گزارش خبرگزاری تسنیم، نشریه انگلیسی «اکسپرس» خبر داد پنجره نقل‌وانتقالات در انگلیس ممکن است تا اواخر ماه مارس 2021 باز بماند. تأثیر بحران مالی به وجود آمده در نتیجه شیوع ویروس کرونا، بدین معناست که برخی باشگاه‌ها برای ایجاد توازن مالی نیاز به فروش برخی بازیکنان خود خواهند داشت. با توجه به اینکه شیوع ویروس کرونا باعث تعلیق برگزاری بازی‌های لیگ برتر انگلیس شده، در نتیجه باز شدن پنجره نقل‌وانتقالات نیز به تعویق خواهد بود، اما حالا طبق ادعای «اکسپرس» به باشگاه‌های لیگ برتری سه ماه بیشتر فرصت داده خواهد شد تا از برنامه طولانی مدت خود محافظت کنند. مسابقات لیگ برتر انگلیس از تاریخ 13 مارس (23 اسفند) به خاطر شیوع ویروس کرونا در این کشور به حالت تعلیق درآمده و هنوز زمان از سرگیری ادامه این بازی‌ها مشخص نیست، این در حالی است که مجوز تمرینات گروهی تیم‌های لیگ برتری این هفته از سوی دولت انگلیس صادر شد. انتهای پیام/
 تست کرونای بازیکن مشهور لیگ برتر روسیه مثبت شد , تست کرونای یکی از باتجربه‌ترین بازیکنان لیگ برتر فوتبال روسیه مثبت اعلام شد. , به گزارش خبرگزاری تسنیم و به نقل از سایت رسمی باشگاه اورال روسیه، تست کرونای پاول پوگربنیاک، مهاجم این تیم مثبت است و باید تحت درمان قرار بگیرد. تمامی اعضای باشگاه اورال شامل بازیکنان، کادر فنی و پرسنل اداری در تست کرونا حضور یافتند. در بیانیه باشگاه اورال آمده است: بر اساس نتایج به دست آمده از تست‌های کرونای اعضای باشگاه وجود ویروس کرونا فقط در بدن پاول پوگربنیاک تشخیص داده شد؛البته هیچ چیز سلامتی این بازیکن را به طور جدی تهدید نمی‌کند. پاول پوگربنیاک هم‌اکنون شرایط خوبی دارد و تحت نظر پزشکان قرار گرفته است. لیگ برتر فوتبال روسیه که به دلیل شیوع ویروس کرونا لغو شده بود ماه آینده از سر گرفته خواهد شد. تاکنون تست کرونای چندین بازیکن و دیگر اعضای باشگاه‌های لوکوموتیو، اسپارتاک و کراسنودار مثبت اعلام شده است.   انتهای پیام/
 ریوالدو: خیلی زود است بگوییم هالند جانشین رونالدوست , مهاجم پیشین بارسلونا و تیم ملی فوتبال برزیل از مهاجم نروژی دورتموند تمجید کرد، اما گفت که او تا رسیدن به سطح رونالدو نازاریو فاصله دارد. , به گزارش خبرگزاری تسنیم، ارلینگ هالند در پنجره نقل‌وانتقالات زمستانی اخیر با وجود پیشنهادهایی که از باشگاه‌هایی همچون منچستریونایتد، پاری‌سن‌ژرمن، چلسی، لیورپول و آرسنال داشت، ترجیح داد با امضای قراردادی چهار و نیم ساله به ارزش 20 میلیون یورو از سالزبورگ اتریش راهی بوروسیا دورتموند شود. در هفته‌های اخیر شایعه علاقه‌مندی رئال مادرید به جذب او بر سر زبان‌ها افتاده است. مهاجم نروژی زردپوشان وستفالن شروعی طوفانی در دورتموند داشته و در 12 بازی 13 گل برای تیم تحت‌هدایت لوسین فاوره به ثمر رسانده است. ریوالدو 48 ساله که بین سال‌های 1997 تا 2002 عضو بارسلونا بود، گفت: هالند بازیکن فوق‌العاده‌ای است و با توجه به اینکه او تنها 19 سال دارد، می‌تواند در آینده بازیکنی بهتر و یکی از برترین مهاجمان جهان شود. ارلینگ شخصیت فوق‌العاده‌ای دارد، بدون ترس بازی می‌کند و در زمین آرامش لازم را دارد. او بازیکنی در کلاس جهانی است که هنوز باید چیزهای زیادی بیاموزد و این طبیعی است که باشگاه‌های زیادی بخواهند او را به خدمت بگیرند. وی افزود: برخی مردم سبک بازی هالند را با سبک بازی رونالدو نازاریو مقایسه می‌کنند. ممکن است شباهت‌هایی بین آنها وجوا داشته باشد، اما با وجود اینکه ارلینگ مهاجمی سریع، نترس و گلزن است، خیلی زود است که بخواهیم فکر کنیم او جانشین رونالدو است. رونالدو در چهار جام جهانی، تیم ملی برزیل را همراهی کرد که دو بار موفق به کسب قهرمانی شد. او همچین با حرکات و گلزنی‌هایش، چشم دنیا را به خود خیره کرد، بنابراین ما به زمان نیاز داریم که ببینیم آیا هالند می‌تواند به سطح رونالدو برسد یا خیر، اما ارلینگ کیفیت لازم برای نزدیک شدن به هم‌تیمی فوق‌العاده من (رونالدو) را دارد. مهاجم پیشین تیم ملی فوتبال برزیل گفت: به نظر می‌رسد رئال مادرید مقصد مورد نظر هالند در تابستان پیش‌رو است و او در حال حاضر نشان می‌دهد که کیفیت لازم برای موفقیت در فوتبال اسپانیا را دارد. بی‌رحمی ارلینگ مقابل دروازه، او را در موقعیت ممتازی قرار می‌دهد و بارسلونا هم می‌تواند گزینه مناسب دیگری برای این بازیکن باشد. هالند خرید فوق‌العاده‌ای برای باشگاه و مدیرانی خواهد بود که موفق به جذب او می‌شوند. همچنین معامله خوبی برای بوروسیا دورتموند خواهد بود که هالند را در ماه ژانویه 20 میلیون یورو خریدند و حالا در پایان فصل از فروش او چهار برابر این مبلغ نصیب‌شان می‌شود. ریوالدو خاطرنشان کرد: شاید دو باشگاه بارسلونا و رئال مادرید در ماه ژانویه توجه زیادی به هالند نداشتند، اما کسی حدس نمی‌زد که او به این سرعت بتواند اثرش را بر دورتموند بگذارد. فکر نمی‌کنم بارسلونا مرتکب اشتباه شد که ارلینگ را در ماه ژانویه به خدمت نگرفت. نمی‌دانیم بازیکنی که از لیگ اتریش به یک لیگ معتبر اروپایی نقل‌مکان می‌کند، چطور خود را با این شرایط جدید در این لیگ‌ها وفق خواهد داد. اگر هالند در ژانویه به رئال مادرید می‌پیوست، در این تیم تبدیل به نیمکت‌نشین می‌شد، اما اگر او حالا به این تیم برود، به عنوان ستاره‌ای می‌رود که باید در ترکیب اصلی قرار بگیرد. انتهای پیام/
 وزیر المپیک ژاپن: عزم جدی برای برگزاری المپیک داریم , سیکو هاشیموتو، وزیر المپیک ژاپن به لغو احتمالی المپیک ۲۰۲۰ در کشورش واکنش نشان داد. , به گزارش خبرگزاری تسنیم و به نقل از نیکان اسپورت ژاپن، سیکو هاشیموتو پس از پایان جلسه امروز هیئت‌وزیران ژاپن درباره مصاحبه اخیر توماس باخ، رئیس کمیته بین‌المللی المپیک (IOC) مبنی بر لغو کامل المپیک 2020 در توکیو در صورت عدم برگزاری در سال آینده گفت: عزم بسیار جدی برای برگزاری موفق این رقابت‌ها داریم. وزیر المپیک ژاپن افزود: در کنفرانس تلفنی شینزو آبه، نخست‌وزیر ژاپن با توماس باخ در ماه مارس هیچ صحبتی درباره لغو المپیک توکیو در صورت عدم برگزاری در سال 2021 انجام نشده است. نخست‌وزیر ژاپن هم گفته بود که المپیک توکیو تابستان سال آینده میلادی برگزار خواهد شد.   انتهای پیام/
 پروتکل بهداشتی لیگ فوتبال ایران منتشر شد/ حضور حداکثر ۱۰ خبرنگار و عکاس در مسابقات , پروتکل مربوط به فاصله‌گذاری اجتماعی و الزامات سلامت محیط لیگ‌های فوتبال ایران از سوی فدراسیون پزشکی ورزشی منتشر شد. , به گزارش خبرگزاری تسنیم، فدراسیون پزشکی ورزشی امروز (جمعه) راهنمای گام دوم مبارزه با ویروس کرونا، فاصله‌گذاری اجتماعی و الزامات سلامت محیط لیگ فوتبال را منتشر کرد. در این پروتکل 30 صفحه‌ای که مختص به محل برگزاری لیگ فوتبال است، مواردی مختلف ذکر شده که از جمله آنها می‌توان به برگزاری مسابقات و تمرینات بدون حضور تماشاگر، عدم انجام تمرینات کششی با کمک دیگران، ممنوعیت برگزاری مراسم استقرار دسته جمعی تیم‌ها قبل و بعد از مسابقه و دست دادن و رد و بدل کردن نمادهای تیم‌ها، حضور حداکثر 10 خبرنگار و 10 عکاس در هر بازی با حفظ فاصله فیزیکی و ... اشاره کرد. فایل پروتکل بهداشتی لیگ فوتبال را اینجا مشاهده کنید.   انتهای پیام/
 پانوف: زنیت با جدایی سردار آزمون، کوکورین را باز می‌گرداند , مهاجم پیشین تیم ملی فوتبال روسیه معتقد است الکساندر کوکورین به محض جدایی سردار آزمون از زنیت پیراهن این تیم را بر تن خواهد کرد. , به گزارش خبرگزاری تسنیم و به نقل از خبرگزاری ریانووستی روسیه، الکساندر پانوف درباره آینده الکساندر کوکورین با توجه به حضور آرتم جیوبا و سردار آزمون در خط حمله زنیت گفت: در دیدارهای باقیمانده فصل جاری لیگ برتر روسیه الکساندر کوکورین شانسی برای بازگشت به زنیت نخواهد داشت اما می‌دانیم که سرمربی این تیم او را برای فصل آینده می‌خواهد. مهاجم پیشین تیم ملی فوتبال  روسیه و زنیت سن‌پترزبورگ افزود: آرتم جیوبا و سردار آزمون در خط حمله زنیت بسیار عالی به نظر می‌رسند. در چنین شرایطی الکساندر کوکورین مهاجم سوم محسوب می‌شود بنابراین بهترین گزینه برای او همان انتقال قرضی به سوچی بود. زنیت قرارداد کوکورین را تمدید کرده و سرگئی سماک (سرمربی زنیت) نیز تمایلش را برای بازگشت کوکورین ابزار کرد. اگر سردار آزمون جدا شود زنیت بلافاصله کوکورین را باز می‌گرداند. طبق گزارش رسانه‌های اروپایی و روسی سردار آزمون مورد توجه تیم‌هایی از ایتالیا، اسپانیا و انگلیس قرار دارد. در این میان از ناپولی به عنوان جدی‌ترین مشتری آزمون یاد می‌شود.   انتهای پیام/
 زمان آغاز تمرینات نفت مسجدسلیمان به دلیل مشکلات مالی در هاله‌ای از ابهام , به دلیل مشکلات مالی، هنوز زمان قطعی آغاز مجدد تمرینات تیم فوتبال نفت مسجدسلیمان مشخص نیست. , به گزارش خبرنگار ورزشی خبرگزاری تسنیم، با وجود اعلام زمان آغاز تمرینات تیم‌های لیگ برتر فوتبال و دیدارهای این مسابقات، مشخص نیست تمرینات تیم نفت مسجدسلیمان از چه زمانی آغاز می‌شود. مشکلات مالی این باشگاه در برهه کنونی به اوج خود رسیده و این موضوع، برنامه تمرینی شاگردان مهدی تارتار را تحت‌الشعاع قرار داده است. با توجه به شیوع وسیع ویروس کرونا در استان خوزستان، نفتی‌ها قصد دارند تمرینات خود را در تهران آغاز کنند که هنوز مقدمات سفر به پایتخت مهیا نشده است. پیش‌تر قرار بود اعضای تیم نفت صبح فردا (شنبه) عازم تهران شوند که به دلیل نرسیدن بودجه لازم، این سفر در هاله‌ای از ابهام قرار دارد. عدم تخصیص منابع مالی، تست کرونای نفتی‌های مسجدسلیمان را تحت‌الشعاع قرار داده و معلوم نیست آنها بتوانند از پس هزینه‌های این تست هم برآیند یا خیر. بدهی به آژانس هواپیمایی، مجموعه تمرینی و محل اسکان تیم، دیگر مشکلات زردپوشان است که باعث شده سفر آنها به تهران و آغاز تمرینات در ابهام باشد. انتهای پیام/
 جدال نمادین نوشاد و نیما عالمیان به مناسبت سالروز آزادسازی خرمشهر , دو ملی‌پوش تنیس روی میز کشورمان فردا در دیداری نمادین به مصاف هم می‌روند. , به گزارش خبرگزاری تسنیم، نوشاد و نیما عالمیان دو ملی‌پوش سرشناس تنیس روی میز کشورمان فردا در دیداری نمادین در بابل برابر هم قرار می‌گیرند تا بدین ترتیب، نخستین رقابت این رشته در سال 99 شکل بگیرد. این رقابت نمادین فردا (سوم خرداد) به مناسبت سالروز آزادسازی خرمشهر و همچنین گرامیداشت یاد و خاطره  مرحوم اقبال لطف‌الله‌نسبی که چندی پیش از دنیا رفت، برگزار خواهد شد. همچنین قرار است در پایان ماه جاری و اوایل تیر ماه، مرحله پلی‌آف لیگ برتر مردان و بانوان برگزار شود.   انتهای پیام/
 فاوره: شنیده شدن صحبت‌هایم به خاطر سکوت استادیوم اتفاق مثبتی است!/ نمی‌توان ۹۰ دقیقه بی‌نقص بازی کرد , لوسین فاوره برتری تیمش را ناشی از یک نمایش حساب‌شده دانست. , به گزارش خبرگزاری تسنیم، لوسین فاوره پس از برتری 2 - صفر تیمش در خانه ولفسبورگ در هفته بیست و هفتم رقابت‌های بوندس‌لیگای یک آلمان از نمایش شاگردانش تمجید کرد.  سرمربی تیم فوتبال بوروسیادورتموند اظهار داشت: ما شایسته پیروزی بودیم و درست پس از سوت آغاز بازی، نشان دادیم چه انگیزه بالایی برای پیروزی داریم. نیمه اول تمرکز خوبی داشتیم اما نمی‌توان در تمام 90 دقیقه بی‌نقص کار کرد. او در ادامه افزود: فکر می‌کنم  این نکته مثبتی است که اکنون بازیکنان به خاطر سکوت در استادیوم بهتر صحبت‌های مرا  می‌شنوند. پیش از این فقط بازیکنانی که در کناره‌ها  بازی می‌کردند، صدایم را می‌شنیدند.    انتهای پیام/
 کاشانی: صادقی سرمایه سایپاست و به کار او اعتماد کامل دارم , مدیرعامل باشگاه سایپا گفت: به عملکرد. ابراهیم صادقی و همکارانش اعتماد کامل دارم. , به گزارش خبر گزاری تسنیم و به نقل از روابط عمومی باشگاه سایپا، با دستور ستاد مبارزه با کرونا مبنی بر از سرگیری مسابقات ورزشی و صدور مجوز تمرینات تیم‌های باشگاهی از سوی سازمان لیگ برتر فوتبال ایران، امروز نارنجی پوشان اولین تمرین خود را بعد از گذراندن تعطیلی بلندمدت با رعایت دستورالعمل‌ های بهداشتی آغاز کردند. جلسه تمرینی امروز با نشست صمیمانه حبیب کاشانی، مدیرعامل باشگاه سایپا با اعضای تیم فوتبال بزرگسالان آغاز شد. در این نشست صمیمانه که بارعایت فاصله اجتماعی و استفاده از ماسک توسط تمامی اعضای حاضر در جلسه برگزارشد. حبیب کاشانی، مدیرعامل باشگاه سایپا ضمن آرزوی قبولی طاعات و عبادات روزه داران عزیز و تبریک عید سعیدفطر اظهار داشت: لیگ امسال و بازی‌های شما را زیر نظر داشته‌ام و از کمیت و کیفیت کار و اجحاف‌هایی در حق تان که دلیل جایگاه امروزتان در جدول است، بخوبی مطلع هستم.  وی با اشاره به اهمیت تیم فوتبال بزرگسالان و تمام کوشش مدیریت باشگاه در حمایت مالی و معنوی از این تیم، ادامه داد: شما دارای پتانسیل بسیار بالایی هستید و باید با اراده و همدلی بیشتر، آینده‌ای شایسته برای مجموعه سایپا و خودتان رقم زنید. کاشانی با تاکید بر حمایت از سرمربی و کادرفنی گفت: ابراهیم صادقی، سرمایه سایپاست و به کار او و کادرش در این تیم اعتماد کامل دارم. در پایان این جلسه صمیمانه، اعضای تیم فوتبال و مجموعه سایپا با ذکر نام مولای متقیان حضرت امام علی(ع)، برای ادامه موفقیت آمیز در لیگ برتر هم پیمان شدند. نارنجی پوشان با حضور در زمین شماره یک مجموعه سایپا، زیر نظر کادرفنی با رعایت پروتکل‌های بهداشتی به انجام کارهای سبک دویدن و کار با توپ در اولین جلسه تمرینی گروهی بعد از تعطیلی طولانی بلندمدت جام نوزدهم پرداختند.   انتهای پیام/
 بوندس‌لیگا| بایرن‌مونیخ با پیروزی پرگل به صدرنشینی‌اش ادامه داد , تیم باواریایی به روند برتری‌های متوالی خودش ادامه داد. , به گزارش خبرگزاری تسنیم، در ادامه هفته بیست و هفتم رقابت‌های بوندس‌لیگای یک آلمان، تیم فوتبال بایرن‌مونیخ در خانه خودش با نتیجه 2 - 5 اینتراخت فرانکفورت را شکست داد و به صدرنشینی در جدول ادامه داد.  در این بازی ورزشگاه «آلیانتس آره‌نا»، میزبان توسط گورتسکا در دقیقه 17، مولر در دقیقه 41، لواندوفسکی در دقیقه 46، دیویس در دقیقه 61 و هینترگر (بازیکن حریف) در دقیقه 74 به گل رسید و هینترگر در دقایق 52 و 55 برای اینتراخت گل زد.  بایرن با این برد 61 امتیازی شد و فاصله خودش با دورتموند رده دومی را بار دیگر به 4 امتیاز افزایش داد.  از سوی دیگر اینتراخت فرانکفورت 28 امتیازی در رده سیزدهم باقی ماند.   انتهای پیام/
 مراسم عجیب خداحافظی اسطوره اتلتیک بیلبائو با رعایت فاصله اجتماعی + عکس , باشگاه باسکی با اقدامی عجیب، فوتبال اسپانیا را شگفت‌زده کرد. , به گزارش خبرگزاری تسنیم، پس از اینکه آریتز آدوریتس، اسطوره باشگاه اتلتیک بیلبائو به طور رسمی از تیمش و فوتبال خداحافظی کرد، باشگاهش یک مراسم جالب خداحافظی برایش ترتیب داد. مدیران بیلبائو در حرکتی جالب از خانواده، همبازیان و دوستان او دعوت کرده بودند و آنها  به شکلی منظم و با رعایت فاصله گذاری اجتماعی در استادیوم «نیو سن مامس» حضور یافتند تا این بازیکن برایشان صحبت کند. آدوریتس که احساساتی شده بود، گفت: من در دوران حضور در سن مامس خیلی لذت بردم. هر شنبه از سوی هواداران مورد احترام قرار می‌گرفتم. وقتی فاتح جام می‌شدیم، تنها لذت بردن  هواداران برایم مهم بود.با  شادی هواداران خوشحال می‌شدم و از امروز یکی از آنها خواهم بود. از باشگاه خواستم مراسم ساده‌ای تدارک ببیند و خوشحالم که امروز کنار شما بودم.    انتهای پیام/  
 دستگیری همسر بازیکن آرسنال به جرم داشتن اسلحه! , بازیکن بوسنیایی تیم فوتبال آرسنال به یک دردسر خانوادگی دچار شد. , به گزارش خبرگزاری تسنیم، همسر سئاد کولاشیناچ، بازیکن بوسنیایی تیم فوتبال آرسنال به جرم ورود غیرقانونی اسلحه به انگلیس موقتا بازداشت شد. این خانم پس از بازداشت در فرودگاه، حین ورود به لندن همراه با اسلحه ، طی اعترافات خود مدعی شد برای دفاع از جان همسرش که چند ماه پیش به همراه مسوت اوزیل مورد حمله با چاقو قرار گرفته بوده، اسلحه با خود به همراه داشته است. البته همسر کولاشیناچ  مدعی شد هنگام پرواز از آلمان به سمت انگلیس از کشور مبدا مجوز دریافت کرده بود. او همچنین به پلیس اعلام کرد به دولت انگلیس برای اخذ مجوز ایمیل زده و پاسخ را دیرتر از زمان مورد نظر و هنگامی که به سمت این کشور در حال حرکت بود، دریافت کرد.  «بلا کولاشیناچ» بعد از ارائه این ادله به صورت موقت از سوی پلیس فرودگاه لندن آزاد شد اما اخباری در مورد احتمال صدور حکمی مبنی بر 6 ماه حبس برای او عنوان شده است.    انتهای پیام/
 سعادتمند: آدم مدعی هستم و چیزی جز قهرمانی برای استقلال نمی‌بینم/ وظایف‌مان را در قبال دیاباته و میلیچ انجام دادیم , مدیرعامل باشگاه استقلال گفت: همه وظایف‌مان را در قبال دیاباته و میلیچ انجام دادیم و دیگر هیچ بهانه‌ای نباید داشته باشند. , به گزارش خبرگزاری تسنیم، احمد سعادتمند مدیرعامل باشگاه استقلال با حضور در برنامه تلویزیونی "چهارسوی لیگ" شیکه خبر در خصوص رعایت پزوتکل های بهداشتی باشگاه اظهار داشت: سلامت جان انسان‌ها برای همه ما حائز اهمیت هست و باید تا آنجایی که بتوانیم بند بند این موارد را رعایت کنیم. وی افزود: از دو منظر به پروتکل های بهداشتی می توانیم نگاه کنیم. اول اینکه جان انسان‌ها مهم است و باید به موارد مد نظر توجه کرد. از طرفی همه ما دلمان برای فوتبال تنگ شده و همه می‌خواهند فوتبال را تماشا کنند. فکر می ‌کنم با رعایت پروتکل ‌ها و موارد بهداشتی می‌ شود لیگ را ادامه داد. یک مقدار به بازیکنان فشار می ‌آید چون هر 4 روز بازی باید بکنند  و این موضوع باید مورد توجه قرار بگیرد ولی در کل امیدوارم بتوانیم لیگ را به پایان برسانیم. سعادتمند در پاسخ به این سوال که ارزیابی اش از  شرایط استقلال بعد از دو ماه. حضور در این باشگاه تصریح کرد:خدا را شکر در این یک ماه و بیست روز اخیر که در استقلال بودم، با حمایت عزیزان و هواداران، توانستیم بخش اعظمی از مطالبات حتی باقی مانده از دی را پرداخت کنیم. این را چند بار گفته ‌ام که این کارها جزیی از وظایف باشگاه است و باید به قراردادها عمل کند. وی گفت: در این سال‌ ها که در جاهای مختلف حضور داشتم  به یاد ندارم شب عید به بازیکنان پرداختی نداشته باشیم. دیاباته از باشگاه 250 هزار دلار طلب داشت و ما امروز که با هم حرف می ‌زنیم این پول پرداخت شده است. یک میلیارد و هفتصد میلیارد تومان تفاوت پول دیاباته از بهمن با الان است چون قیمت ارز تغییر کرده است. سعادتمند ادامه داد: دیاباته یک بازیکن بسیار خوب است. 4 میلیارد و هفتصد میلیون مطالبات این بازیکن بود و این پول اگر زودتر پرداخت می‌شد، با 3 میلیارد تومان مسئله حل می‌شد. جدا از اینکه او بازیکن بسیار خوبی است و از بازیکنان اصلی ما به شمار می‌رود ولی با این پول می‌شد 3 هزار و صد نفر بازیکن جوان و مستعد را با کلیه امکانات در استان‌های مختلف می‌شود پرورش داد. ما با این رقم ‌ها می‌ توانیم دیاباته‌ های زیادی را پرورش دهیم و تراتسفر کنیم. این موضوع کشف استعدادها در همه نقاط کشور در برنامه ماست و ان ‌شاءالله این کار را می ‌کنیم. مدیرعامل باشگاه استقلال در خصوص جلسه با پیشکسوتان گعت: باشگاه استقلال متعلق به پیشکسوتان است. این عزیزان نظرات خود را گفتند و جلسات دوستانه و صمیمانه‌ای باهم برگزار کردیم.  در جلسه با پیشکسوتان درباره کمیته فنی هیچ صحبتی نداشتیم. ما به دنبال برگزاری یک مراسم با حضور پیشکسوتان، بازیکنان تیم بزرگسالان و پایه به همراه خانواده ‌هایشان هستیم. صحبت ‌ها و جلسات ما با پیشکسوتان همیشه ادامه دارد. وی درباره شرایط دستیار خارجی فرهاد مجیدی خاطرنشان کرد:  قرارداد این مربی با باشگاه تمام شده و فرهاد مجیدی هم به ما گفته است که دیگر نیازی به او ندارد. لکیچ هنوز دستمزدش را نگرفته است. شما حساب کنید که بویان بازبکن سه سال پیش استقلال 320 هزار دلار با قیمت دلار در آن زمان، هنوز از ما طلبکار است. به هرحال مشکلات ما  زیاد است و هواداران باید بدانند که چقدر مشکلات داریم. سعادتمند در خصوص انتخاب معاونانانش اظهار کرد: تا این زمان ما درگیر پرداخت‌ ها بودیم. ما همه تلاش خود را کردیم تا مشکلات مالی را حل کنیم. مشکل دیاباته مشکل بزرگی بود که حل شد. اگر خاطرتان باشد برای طلب 160 هزار دلاری استراماچونی یک مملکت بسیج شده بود و با درایت وزیر ورزش و کمک رئیس بانک مرکزی این پول انتقال پیدا کرد. حالا ما 250 هزار دلار دیابته را سعی کردیم طوری بدهیم که مشکلی ایجاد نشود. یک بخشی از حقوق بازیکنان، طلب تیم امید و مطالبات پیشکسوتان را دادیم. دو زمین اختصاصی گرفته ایم و مشکلات را دسته بندی کردیم و از  هفته بعد سازماندهی را آغاز می ‌کنیم. هیچ کسی در عزل و نصب‌ها دخالتی ندارد و من اختیار کامل در خصوص انتصابات دارم.  وی در ادامه با بیان اینکه کل مطالبات دیاباته و میلیچ پرداخت شده است تصریح کرد: میلیچ بامداد چهارشنبه راهی تهران می‌شود. با پیگیری‌ های صورت گرفته، منزل، ویزا، و مسائلی از این دست آماده هستند. مگر اینکه اتفاق خاصی در این میان رخ دهد وگرنه مشکلی وجود ندارد. من امروز از امور بین الملل‌ باشکاه خواستم که به این دو بازیکن اعلام کنتد تا در اولین فرصت به تمرینات اضافه شوند. سعادتمند افزود: الان به دنبال زدن دو کمپ در مازندران و همدان هستیم. کمپ مازندران هم سطح با دریا و کمپ همدان در ارتفاع است. البته این برنامه بلند مدت ما است و جلساتی در این رابطه داشته‌ایم. در خصوص کمپ حجازی در برنامه ‌ای جداگانه مفصل صحبت خواهیم کرد. در همین حد بگویم که به دنبال بازسازی کمپ با کمک هواداران هستیم و از دولت کمکی نمی ‌خواهیم چون آنقدر هوادار عاشق داریم که نیازی به کمک دولت نداشته‌ باشیم. با توجه به نگاه ویژه دولت به خصوصی سازی، ما به دنبال اخذ سند کمپ حجازی و مرغوبکار هستیم. مدیرعامل باشگاه استقلال در پاسخ به این سوال که جایگاه این تیم در پایان فصل چه خواهد بود، اظهار داشت: من انسان مدعی هستم و چیزی جز قهرمانی برای استقلال نمی‌بینیم و نگاه ما قهرمانی است. اگرچه 10 امتیاز با یک بازی عقب افتاده با صدر فاصله داریم ولی ما تیمی منسجم و با انگیزه هستیم. باشگاه با نفس گرم هواداران برای امسال و سال بعد تلاش می ‌کند. سعادتمند در پاسخ به این سوال که دیاباته و میلیچ بر می‌گردند؟ خاطرنشان کرد: ما وظایف مان اعم از پول، ویزا، پرواز و منزل را انجام داده‌ایم و در زمان مقدر کار خود را کردیم و هر کاری کردیم با آن‌ها و وکیلشان هماهنگ کردیم. هیچ بهانه ‌ای از طرف آن ‌ها نباید وجود داشته باشد. وی در ادامه در خصوص شکایت استراماچونی گفت: الان 320 هزار دلار به بویان، 100 هزار دلار به پادوانی، 550 هزار دلار به شفر، 220 هزار دلار به جپارف و منشا و سه وکیل، 150 هزار دلار به پاختاکور و یک میلیون و هشتصد هزار یورو به استراماچونی با توجه به شکایتش بدهکاریم. این‌ها رقم کمی برای باشگاهی که به نقطه صفر نرسیده است،  نیست. هواداران باید وضعیت را بدانند. ما حتی از حق پخش هم محرومیم.  سعادتمند در پایان گفت: دو نکته باید بگویم. اول آغاز به کار فروشگاه‌ های زنجیره ‌ای استقلال از ماه بعد است و دوم اینکه دو عزیز در ایران و یک عزیز در خارج ادعا کردند به ما کمک کردند که صحت ندارد و از کسانی که به ما کمک کردند هم متشکرم.   انتهای پیام/
 تاریخ شروع فصل آینده لوشامپیونه اعلام شد , فدراسیون فوتبال فرانسه تاریخ شروع فصل آینده لیگ دسته اول این کشور را اعلام کرد. , به گزارش خبرگزاری تسنیم، مسئولان لیگ و فدراسیون فوتبال فرانسه، روز 22 آگوست (اول شهریورماه) را زمان شروع فصل آینده (فصل 2021-2020) رقابت‌های لوشامپیونه اعلام کردند.  مسئولان لیگ فرانسه در جلسه اخیر این تصمیم را گرفتند و اکنون برای تصویب نهایی این تاریخ، موافقت اتحادیه فوتبال اروپا (یوفا) لازم است. فصل 2020 -2019 لیگ دسته اول فرانسه به خاطر شیوع ویروس کرونا  نیمه کاره ماند و پاری سن ژرمن قهرمان این لیگ نام گرفت.   انتهای پیام/  
 پایان همکاری مربی صربستانی با باشگاه استقلال , مدیرعامل باشگاه استقلال از پایان همکاری دستیار صربستانی فرهاد مجیدی خبر داد. , به گزارش خبرگزاری تسنیم، احمد سعادتمند مدیرعامل باشگاه استقلال از پایان همکاری نبوشا لکیچ دستیار صربستانی فرهاد مجیدی خبر داد. وی در این زمینه گفت: زمانی که من وارد باشگاه استقلال شدم، دستمزد این مربی پرداخت نشده بود و قرارداد وی هم از نظر زمانی به پایان رسیده است.   انتهای پیام/
 تمرینات پارس جنوبی از سه‌شنبه از سر گرفته می‌شود , تمرینات تیم فوتبال پارس جنوبی جم از روز سه‌شنبه آغاز خواهد شد. , به گزارش خبرگزاری تسنیم، در حالی که اعضای تیم فوتبال پارس جنوبی جم روز گذشته (جمعه) با نوشتن نامه‌ای به وزیر نفت از شرایط این باشگاه گلایه کردند، با رایزنی مدیران منطقه ویژه پارس جنوبی، مشکل جمی‌ها برای آغاز تمرینات حل شد. با هماهنگی کادر فنی پارس با سرپرست باشگاه، شاگردان هومن افاضلی روز دوشنبه در تهران حاضر می‌شوند و تست کرونا می‌دهند. نفتی‌ها سپس عازم جم می‌شوند تا تمرینات خود را در این شهر از سر بگیرند. انتهای پیام/
 ثبت دومین مورد مثبت ابتلا به کرونا در میان بازیکنان اسپارتاک مسکو , باشگاه اسپارتاک مسکو از ثبت دومین بازیکن کرونایی‌اش خبر داد. , به گزارش خبرگزاری تسنیم، سرویس رسانه‌ای باشگاه اسپارتاک مسکو اعلام کرد تست کرونای زلیمخان باکایف مثبت است و این بازیکن ضمن قرنطینه تحت درمان قرار  می‌گیرد. بر اساس این گزارش، بازیکنان تیم فوتبال اسپارتاک امروز در مرکز تمرینی تاراسوفکای مسکو حضور یافتند تا آماده از سرگیری تمرینات گروهی شوند. پنجشنبه گذشته تمامی اعضای این تیم شامل بازیکنان و کادر فنی تست کرونا دادند که مشخص شد باکایف مبتلا به این ویروس شده است. رئیس کادر پزشکی باشگاه اسپارتاک مسکو به دنبال دومین مورد مثبت ابتلا به ویروس کرونا در میان بازیکنان گفت: پیش از این رومان زوبنین در قرنطینه مبتلا به ویروس کرونا شد و ما در این مدت با تمامی بازیکنان برای اطلاع از سلامتی‌شان در ارتباط بودیم. پیش از این برخی از بازیکنان تیم‌های لیگ برتر روسیه شامل کراسنودار، اورال و لوکوموتیو مسکو به ویروس کرونا مبتلا شدند.   انتهای پیام/
 آغاز تمرینات نفت مسجدسلیمان در روزهای آینده , تمرینات تیم فوتبال نفت مسجدسلیمان در چند روز آینده در تهران آغاز خواهد شد. , به گزارش خبرنگار ورزشی خبرگزاری تسنیم، پس از برگزاری جلسه مدیران باشگاه نفت مسجدسلیمان مقرر شد اعضای این تیم فوتبال این باشگاه فردا (یکشنبه) در تست‌های کرونا شرکت خواهند کرد. قرار است اعضای تیم نفت که در استان خوزستان حضور دارند، در همین استان تست می‌دهند و سایر نفتی‌ها هم در تهران تست کرونا خواهند داد. پس از این تست‌گیری، شاگردان مهدی تارتار تمرینات خود را در روزهای آتی در تهران از سر می‌گیرند تا آماده شروع مجدد لیگ برتر فوتبال شوند. انتهای پیام/
 بوندس‌لیگا| دورتموند با پیروزی خارج از خانه به بایرن مونیخ نزدیک شد , دیدارهای هفته بیست‌و‌هفتم لیگ دسته اول فوتبال آلمان با ثبت دومین برد متوالی زردپوشان وستفالن پس از آغاز مجدد رقابت‌ها همراه شد. , به گزارش خبرگزاری تسنیم، در ادامه دیدارهای هفته بیست‌و‌هفتم بوندس‌لیگا و در دومین روز از این هفته، امروز (شنبه) 4 دیدار انجام شد که در مهمترین آنها تیم فوتبال بوروسیا دورتموند میزبان خود ولفسبورگ را با نتیجه 2 بر صفر شکست داد. رافائل گوئریرو در دقیقه 32 و اشرف حکیمی در دقیقه 78 گل‌‌های این بازی را به ثمر رساندند. همچنین گرگ‌های میزبان در دقیقه 82 با اخراج مستقیم فلیکس کلائوس 10 نفره بازی را ادامه دادند. با این پیروزی دورتموند 57 امتیازی شد و بار دیگر فاصله‌اش را با بایرن مونیخ صدرنشین به یک امتیاز کاهش داد، بایرنی که امشب از ساعت 21 به وقت تهران میزبان اینتراخت فرانکفورت خواهد بود. در دیگر بازی مهم امشب تیم فوتبال بایر لورکوزن با نتیجه 3 بر یک میزبان خود بوروسیا مونشن‌گلادباخ را شکست داد و جای این تیم را در رده سوم جدول گرفت. کای هاورتس در دقایق 7 و 58 (پنالتی) و اسون بندر در دقیقه 81 برای لورکوزن گلزنی کردند و تنها گل مونشن‌گلادباخ هم در دقیقه 52 توسط مارکوس تورام به ثمر رسید. در سایر بازی‌های عصر امروز بوندس‌لیگا، پادربورن در خانه‌اش مقابل هوفنهایم به تساوی یک بر یک رضایت داد و وردبرمن 10 نفره هم موفق شد میزبانش فرایبورک را با نتیجه یک بر صفر شکست دهد.   انتهای پیام/
 بوروسیا مونشن‌گلادباخ، هوادرانش را «مقوایی» به ورزشگاه برد! + عکس , باشگاه بوروسیا مونشن‌گلادباخ برای اینکه هوادارانش در ورزشگاه خانگی خود احساس تنهایی نکنند دست به ابتکار عمل جالبی زده است. , به گزارش خبرگزاری تسنیم، باشگاه مونشن‌گلادباخ برای بازی امروز (شنبه) خود مقابل بایرلورکوزن در ورزشگاه بوروسیا پارک، بخشی از سکوها را با ماکت‌های مقوایی پر کرد. این ماکت‌ها در واقع هواداران تیم مونشن‌گلادباخ هستند که با پرداخت 19 یورو، چهره چاپ شده خود را روی سر این ماکت‌ها خواهند دید. عواید حاصل از این کار قرار نیست به جیب باشگاه بوروسیا مونشن‌گلادباخ برود بلک صرف امور خیریه خواهد شد. 12 هزار نفر نیز با پرداخت این رقم به صورت مجازی روی سکوها ورزشگاه بوروسیا پارک حضور پیدا کردند. تیم فوتبال مونشن‌گلادباخ جزو 4 تیم بالای جدول بوندس‌لیگا است و شانس زیادی برای کسب سهمیه لیگ قهرمانان فصل آینده دارد.    انتهای پیام/  
 تست کرونا یک بازیکن سایپا مثبت اعلام شد , باشگاه سایپا با مشخص شدن نتایج تست کرونا اعضای تیم فوتبال بزرگسالان اطلاعیه‌ای را صادر کرد. , به گزارش خبرگزاری تسنیم و به نقل از روابط عمومى شرکت فرهنگی ورزشی سایپاف ضمن آرزوی قبولی طاعات وعبادات همه عزیزان روزه دار به اطلاع می‌رساند روز گذشته همه اعضای تیم فوتبال بزرگسالان سایپا جهت شروع تمرینات، با نظارت کادر پزشکی این باشگاه، اقدام به انجام تست پزشکی کرونا کردند که متاسفانه با اعلام کادر پزشکی  نتیجه تست یکی از بازیکنان جوان این تیم مثبت اعلام گردیده است و بر همین اساس کادر پزشکی این باشگاه  از همان دقایق ابتدایی با مشخص شدن نتیجه تست کرونای این ورزشکار آینده دار کشورمان، تمامی اقدامات و تمهیدات لازم را به منظور  مراقبت از ایشان در دستور کار خود قرار داده است. امید است با لطف و عنایت خداوند متعال و دعای خیر مردم عزیز، سایه شوم این بیماری خطرناک و ویروس منحوس از سر ملت شریف  ایران برداشته شود.   انتهای پیام/
 دورتموند جدایی گوتسه را تأیید کرد , باشگاه بوروسیا دورتموند خبر جدایی هافبک هجومی آلمانی این تیم در پایان فصل جاری را رسماً تأیید کرد. , به گزارش خبرگزاری تسنیم، میشاییل زورک، مدیر اجرایی باشگاه بوروسیا دورتموند اعلام کرد که ماریو گوتسه در پایان فصل جاری این تیم را ترک خواهد کرد. زننده گل قهرمانی آلمان در فینال جام جهانی 2014، تا پایان فصل جاری را زردومشکی‌پوشان قرارداد دارد و تابستان امسال بازیکن آزاد می‌شود. از باشگاه‌های میلان، لاتزیو و رم به عنوان مشتریان این هافبک آلمانی که ماه آینده 28 ساله می‌شود نام برده می‌شود. زورک در این خصوص به شبکه اسکای اسپورت آلمان گفت: ماریو تابستان امسال از ما جدا می‌شود. این تصمیمی است که دو طرف پس از ارزیابی شرایط گرفته‌اند. ماریو واقعاً آدم خوبی است. در میان مشتریان ایتالیایی گوتسه، میلان بخت اول جذب اوست اما تلاش این باشگاه به سیاست‌های مدیر اجرایی باشگاه برای پنجره نقل و انتقالات بعدی بستگی دارد.   گوتسه، بازیکنی که دوران بازیگری‌اش تحت الشعاع مصدومیت‌های مکرر و نسبتاً طولانی واقع شده، در 14 بازی‌اش در فصل جاری بوندس‌لیگا سه گل به ثمر رسانده است. انتهای پیام/
 جلسه هماهنگی کادر فنی تیم‌های ملی کشتی برگزار شد , جلسه هماهنگی کادر فنی و فدراسیون کشتی، ظهر امروز برگزار شد. , به گزارش خبرگزاری تسنیم، سید جلال عسگری دبیر فدراسیون کشتی در گفت‌و‌گو با روابط عمومی فدراسیون کشتی اظهار داشت: ظهر امروز جلسه‌ای با حضور حمید سوریان نایب رئیس فدراسیون، محمد بنا سرمربی تیم ملی کشتی فرنگی، محسن کاوه مدیر فنی تیم‌های ملی کشتی آزاد و بنده در محل فدراسیون کشتی برگزار شد. عسگری در مورد موضوعات بحث شده در این جلسه گفت: این جلسه به منظور مشخص نمودن تقویم رقابت‌های کشتی آزاد و فرنگی در رده‌های سنی مختلف برگزار و مقرر شد تقویم مسابقات فدراسیون بر اساس چرخه انتخابی تیم های ملی کشتی تدوین شود. آقایان بنا و کاوه نیز نقطه نظرات فنی و راهکارهای خوبی را در این جلسه ارائه دادند. دبیر فدراسیون کشتی تصریح کرد: البته زمان‌بندی قطعی در مورد برنامه‌های فنی فدراسیون منوط به دریافت تقویم از سوی اتحادیه جهانی کشتی است اما پیشنهادات داده شده در این جلسه مورد بررسی قرار گرفت. عسگری در مورد پیشنهادات ارائه شده اظهار داشت: برگزاری رقابت‌های لیگ برتر کشتی در مرداد و شهریورماه، مسابقات قهرمانی کشور کشتی آزاد و فرنگی بزرگسالان در نیمه دوم مهرماه و برگزاری رقابت‌های بین المللی کشتی آزاد و فرنگی جام تختی در اواخر دی و اوایل بهمن ماه مدنظر است. دبیر فدراسیون کشتی خاطرنشان کرد: البته برگزاری کلیه مسابقات در تاریخ‌های پیشنهادی، مستلزم شرایط کشور به لحاظ ویروس کرونا و انجام سایر برنامه‌های اعلام شده است و اگر تأخیری در برگزاری برنامه‌ها به وجود آید، مجدداً برای مشخص کردن تاریخ های جدید، جلسه ای برگزار خواهد شد. وی در پایان خاطرنشان کرد: تصمیمات این جلسه به رئیس فدراسیون کشتی ارائه می‌شود تا با توجه به چرخه انتخابی تیم‌های ملی و بررسی انجام شده توسط انستیتو کشتی، در نهایت اجرایی شود. انتهای پیام/
 تست و تمرین بازیکنان پرسپولیس در روز نخست تمرینات , بازیکنان تیم فوتبال پرسپولیس در نخستین روز از آغاز تمرینات این تیم، تست بدنی و نیز تمرینات سبک پشت سر گذاشتند. , به گزارش خبرگزاری تسنیم و به نقل از سایت رسمی باشگاه پرسپولیس، تیم فوتبال پرسپولیس آخرین بار روز جمعه 23 اسفند 1398، تمرین خود را پس از جلسه‌ای که با اعضای هیئت‌‌مدیره داشت، انجام داده بود. از آن روز پس با توجه به شدت گرفتن بیماری کرونا و با دستور ستاد ملی مبارزه با این بیماری، تمرینات سرخپوشان تعطیل شد. این تعطیلی 70 روز به طول انجامید و سرخپوشان امروز (شنبه) بار دیگر ورزشگاه شهید کاظمی را از هیاهوی خود و نفس‌های خود پُر کردند. بازیکنان امروز در حالی در محل تمرین حاضر شدند که می‌شد برق نگاه و هیجان آنها را پس از دیدن همدیگر و زمین چمن مجموعه، به خوبی مشاهده کرد. آنها با دیدن یکدیگر از دلتنگی برای هم و برای فوتبال سخن می‌گفتند. احوال‌پرسی‌های گرم و البته با رعایت پروتکل‌های بهداشتی. بازیکنان گروه اول متشکل از کمال کامیابی‌نیا، احمد نوراللهی، مهدی شیری، امید عالیشاه، شجاع خلیل‌زاده، سعید حسین‌پور، آریا برزگر و امیرحسین بیات بودند که از ساعت 16 در زمین حضور پیدا کردند تا برنامه‌های در نظر گرفته شده از سوی کادر فنی را اجرا کنند. به همین ترتیب حسین کنعانی‌زادگان، محمد نادری، مهدی عبدی، محمد انصاری، مهدی ترابی، امیر روستایی و ساسان زمانه گروه دوم را تشکیل می‌دادند که از ساعت 16:30 وارد زمین شدند و سید جلال حسینی، علیرضا بیرانوند، وحید امیری، سیامک نعمتی، محسن ربیع‌خواه، علی علیپور و احسان حسینی گروه سوم را تشکیل ‌دادند. امروز همچنین تمام اعضای کادر فنی نیز حضور داشتند و کریم باقری که در روز نمونه‌گیری حاضر نبود، با گواهی معتبر سلامت در محل تمرین حاضر شد. یحیی گل‌محمدی و همکارانش پیش از برنامه‌ریزی برای تمرینات سنگین آماده‌سازی، امروز را به ارزیابی شرایط بدنی بازیکنان جهت بررسی میزان فشار تمرینی که باید به اعضای تیم وارد شود، اختصاص دادند. البته این مسئله باعث نشد که بازیکنان در اولین روز حضور، بدون تمرین ورزشگاه را ترک کنند. برنامه امروز برای هر گروه با تست آغاز می‌شد. بازیکنان پس از گرم کردن باید طبق برنامه کامپیوتری و هوشمند خواسته شده از آنها، مسافت‌های مختلفی را در زمان‌های مشخص طی می‌کردند. بازیکنان پس از پشت سر گذاشتن تست‌ها به بخش دیگری از زمین می‌رفتند تا کار با توپ مثل پاسکاری‌های کوتاه و کنترل را انجام بدهند. تست و تمرین هر گروه نیز یک ساعت به طول می‌انجامید. پروتکل‌های بهداشتی هم سختگیرانه دنبال می‌شد که اولینِ آنها، عبور همه اعضای تیم و عوامل حاضر در محل تمرین از تونل ضدعفونی برای هر بار ورود به زمین یا رختکن بود. انتهای پیام/
 خدایی: قانون باشد کشتی‌گیری که نماینده مجلس شده فیلش زمان المپیک یاد هندوستان نمی‌کند , سرمربی پیشین تیم ملی کشتی آزاد جوانان گفت: تا روزی که روی باسکول وزن کشی رفتم نمی‌دانستم در المپیک کشتی می‌گیرم یا نه. , به گزارش خبرگزاری تسنیم، مجید خدایی که به همراه ناصر نوربخش میهمان برنامه دایره طلایی بود، ضمن تبریک روز جهانی کشتی و عید فطر، با اشاره به کشتی‌های پرهیجان گذشته‌اش با مدعیان وزن 84 کیلوگرم، اظهار داشت: چرخه انتخابی به نظرم خیلی چرخه خوبی است. همیشه بودن قانون از بی قانونی بهتر است، حتی قانون بد. زمانی که من کشتی می‌گرفتم و در المپیک 2004 آتن، یکی از مثال‌های خوب برای ارزشمند بودن وجود قانون این است که بعد از هشت سال دوری، کشتی گیری که نماینده مجلس شده فیلش یاد هندوستان نمی‌کند که سر از مسابقات دربیاورد و بدون انتخابی به المپیک برود. وی با اشاره به کشتی‌هایی که در راه رسیدن به دوبنده تیم ملی در المپیک 2004 پشت سر گذاشت، تصریح کرد: در جام تختی قهرمان شدم، در یک تورنمنت بین المللی نتیجه خوبی گرفتم، بعد به این دلیل که آن کشتی گیر می‌خواست به مسابقات برود، بین ما مسابقه انتخابی گذاشتند که نیامد و من باز با رقبای داخلی کشتی گرفتم. آنقدر من اعتراض کردم و رسانه‌ها فشار آوردند تا محمدرضا طالقانی که رئیس فدراسیون بود و با عدالت با این مسئله برخورد کرد، همچنین با نظر محسن مهرعلیزاده که رئیس وقت سازمان تربیت بدنی بود، ما بالاخره در لهستان کشتی گرفتیم. کشتی گیری که 7-8 سال از مسابقات دور بود در مرحله آخر با من کشتی گرفت، با من که سال قبلش عضو تیم ملی در این وزن بودم و این خیلی من را آزار داد. وقتی از لهستان برگشتیم باز گفتند هنوز مشخص نیست چه کسی ملی پوش 84 کیلوست و شاید در المپیک تو وزن کشی نکنی. من تا روزی که روی باسکول وزن کشی رفتم، نمی‌دانستم قرار است در المپیک کشتی بگیرم یا کشتی گیر دیگری روی باسکول می‌رود.  دارنده مدال برنز سال 2002 جهان ادامه داد: وقتی یک قانونی وجود داشته باشد و همه از آن تمکین کنند، تکلیف بر همه مشخص است. یک کشتی گیر هرچقدر هم عنوان‌دار باشد، به این شکل کشتی گیر از مرحله آخر سر از مسابقات المپیک درنمی آورد و خودش می‌داند اگر می‌خواهد عضو تیم ملی شود باید مراحل را طی کند. خدایی تاکید کرد: به صورت کلی، بودن این چرخه خیلی کمک می‌کند که بهتر مسیرمان را مشخص کنیم، همه می‌دانند مسیر چه چیزی است و براساس آن تلاش می‌کنند. به عنوان کسی که دانشگاهی هستم، نمی‌دانم این اعداد مثلا 200 و 300 امتیاز به چه شکل انتخاب شده‌اند؟ اگر اعداد و رتبه بندی به صورت علمی باشد، ما به مشکل نمی‌خوریم. حتما کار علمی روی آن شده، یک جایی دیدم عضو تیم ملی امتیازش با قهرمان کشوری هر دو 200 امتیاز هستند. تدوین این چرخه کار جالبی بوده، شنیدم 25 سال روی این کار زحمت کشیده شده، اما بهتر است همگی با هم بیشتر فکر کنیم که بعدا به مشکل نخوریم. زمان مدیریت رسول خادم فرآیند انتخابی تیم ملی تدوین شد و در اجرا به جایی رسیدیم که همین فرآیند خودش محل مشکل شد. درست هم می‌گفتند یا یک جاهایی مجبور شدیم تبصره‌هایی ایجاد کنیم. من در دو سال آخر عضو شورای فنی بودم و با مسائل از نزدیک آشنا هستم البته خیلی از آن مشکلات اینجا و در این طرح دیده شده است. مجید خدایی در خاتمه در مورد اینکه گفته شده هدف از اجرای چرخه انتخابی تیم ملی، تغییر سرمربیان تیم ملی است، گفت: من چنین نظری ندارم، چرا که اختلاف آرا موجب رشد و پیشرفت می‌شود. من مطمئنم همه قلب شان برای کشتی می‌تپد. اگر نظری هست، برای این است که ایراد کار مشخص شود. ضمن اینکه طبیعی است سرمربی استرس بیشتری دارد و مسئولیت با اوست. انتهای پیام/
 نوربخش: اطاعت محض کردن نباید فاکتور انتخاب مربی تیم ملی باشد , مربی پیشین تیم ملی کشتی فرنگی گفت: باید مسابقه انتخابی سر وزن قانونی در کشور خودمان، با داوران مشخص، نه با جدول و داور از پیش تعیین شده، برگزار شود. , به گزارش خبرگزاری تسنیم، ناصر نوربخش که میهمان برنامه دایره طلایی بود، با اشاره به مشکلات مربیان سازنده در کشور، اظهار داشت: مربیان با ماهی 250 هزار تومان کار می‌کنند و شاگردان خوبی را تحویل تیم ملی می‌دهند، امیدواریم  با این چرخه‌ای که مد نظر هست، کشتی گیران به حق شان برسند تا مربیان شان هم نتیجه زحمات شان را بگیرند. این مربی سازنده در مورد اینکه قبلا گفته بود پیش از چرخه انتخابی برای کشتی گیران، این چرخه باید در مورد انتخاب مربیان تیم ملی اجرا شود، خاطرنشان کرد: مسلماً همینطور است. اگر بهترین قانون را هم داشته باشیم اما سرمربی راحت می‌تواند آن را دور بزند و با مهندسی، نفرات مورد نظرش را انتخاب کند. امروز قانون به شکلی شده که کاهش وزن موضوع مهمی است، در روز مسابقه وزن کشی داریم، می‌آیند انتخابی را با دو کیلوگرم ارفاق می‌گذارند و نتایج را با تغییراتی که در جدول ایجاد می‌کنند، دور می‌زنند. به همین دلیل اول باید فرآیند انتخاب مربیان تیم ملی تعریف شود و سرمربی و مربیان تیم ملی آن فاکتورهای لازم را داشته باشند. اول مربی باید عاقل باشد، بعد عادل، که کشتی گیر برایش فرق نکند و انتخاب‌هایش براساس سلایق شخصی نباشد. باید از همه نظر عالم باشد چه به لحاظ فنی، چه برنامه ریزی و چه طراحی تمرین و سایر موارد، اما نمی‌دانم چرا این اتفاق نمی‌افتد. من با 10 فدراسیون کار کرده‌ام، هرازچندگاهی افرادی می آیند که در هیچ تعریفی از مربی تیم ملی، نمی‌توانی آن مربی را بگنجانید. نوربخش ادامه داد: ما مربیانی داریم که معلوم نیست طبق چه معیاری انتخاب شده اند. آیا اطاعت محض کردن، معیار انتخاب مربی تیم ملی است؟ وقتی معیار انتخاب مربی ما درست باشد، مربی نمی‌تواند آن را دور بزند. مربی کشتی شهریار  خاطرنشان کرد:  وقتی می‌خواهیم کشتی گیر را طوری انتخاب کنیم که صبح مسابقه سر وزن قانونی باشد، استانداردهایی وجود دارد. ما باید انتخابی تیم ملی مان به صورت یکسان در کشور خودمان برگزار شود. بین دو سه نفری که مدعی هستند و درکنارش 5 نفر هم به آنها اضافه شوند. یکی از ایرادها همین است که مسابقه رودررو برگزار نمی‌شود. تست دوپینگ هم باید از همه بگیرند. ما خیلی مشکلات داریم، برخی خیلی راحت دوپینگ می‌کنند و تست هم از آنها گرفته نمی‌شود. کسانی یک مکمل جزئی استفاده می‌کنند و تست شان درمی آید، و برخی در مسابقه هایی شرکت می‌کنند که آزمایش دوپینگ ندارد. این مهندسی شدن انتخابی تیم ملی است. اگر بخواهیم با عدالت برخورد کنیم، باید قانون استاندارد داشته باشیم. باید مسابقه انتخابی سر وزن قانونی در کشور خودمان، با داوران مشخص، نه با جدول و داور از پیش تعیین شده، برگزار شود. ناصر نوربخش اضافه کرد: اینطور نباشد که فردی که مد نظر ما هست را در آب نمک بگذاریم و یا در جدول راحت قرارش دهیم و بقیه رقبایش را خسته کنیم و آخر همان کشتی گیری که می‌خواهیم از انتخابی دربیاید. فرآیند اینجا دیگر معنی ندارد. زمان رسول خادم آنقدر انتخابی تیم ملی مرحله داشت که  همه خسته شدند، یکی از مشکلاتی که پیش آمد همین بود. خوشبختانه در این چرخه فرسودگی نیست، من نظرم این است که راه بر اعمال نظر و اعزام کشتی گیر به تورنمنت غیراستاندارد با 2 کیلو ارفاق گرفته شود، مسابقه‌ای که تست دوپینگ هم ندارد.  وی در پایان در مورد اینکه گفته شده این چرخه تدوین شده که سرمربیان تیم ملی کنار گذاشته شوند، گفت: من فکر نمی‌کنم فدراسیون چنین نظری را دنبال کند. آنها به دنبال اجرای فرآیند درست هستند. انگیزه بچه‌ها کم شده بود. کشتی باید وجود داشته تا کشتی گیر با انگیزه تمرین کند. با شیوه هایی که از قبل دیدیم انگیزه‌ای برای کشتی گیر نمی‌ماند ولی امروز بچه‌ها به صورت انفرادی و گروهی تمرین می‌کنند تا در انتخابی کشتی بگیرند و این ارزشمند است.    انتهای پیام/
 دومین چک کارگزار به باشگاه پرسپولیس تحویل داده شد , چک مبلغ دوم پرداختی کارگزار باشگاه پرسپولیس به این باشگاه تحویل داده شد. , به گزارش خبرگزاری تسنیم، پس از افزوده شدن الحاقیه به بندهای قرارداد، قرار شد کارگزار برند باشگاه پرسپولیس تا پایان خرداد ماه سال 99 مبلغ 30 میلیارد تومان به حساب باشگاه پرسپولیس واریز کند. این شرکت طبق توافقات انجام گرفته و در راستای پایبندی به بندهای قرارداد و با وجود تعطیلی مسابقات لیگ برتر فوتبال در تاریخ 28 اردیبهشت مبلغ 7 میلیارد تومان را به حساب باشگاه پرسپولیس واریز کرد.     چک مبلغ دوم پرداختی امروز به میزان 5 میلیارد تومان توسط شرکت آتیه داده پرداز صادر و به باشگاه پرسپولیس تحویل داده شد.   انتهای پیام/
 اعتراض مردم شیلی به ساخته شدن مجسمه ویدال , ستاره فوتبال شیلی با موج حملات مردم کشورش مواجه شد. , به گزارش خبرگزاری تسنیم، ساخته شدن مجسمه آرتورو ویدال، ستاره شیلیایی موجی از اعتراض را در بین هموطنانش برانگیخت.  اخیرا تصاویری از مجسمه آرتورو ویدال در شبکه‌های  اجتماعی منتشر شده که توجه کاربران را به خود جلب کرده است. این مجسمه، شباهت زیادی به آرتورو ویدال دارد.  روملو آرامبورو مجسمه ساز شیلیایی، این مجسمه را ساخته است و در موزه‌ای در سانتیاگوی شیلی نگهداری می‌شود. این مجسمه ساز قصد دارد در آینده، تندیس دیگر ستاره‌های فوتبال شیلی از جمله گری مدل، کلودیو براوو و الکسیس سانچز را هم طراحی کند. جالب اینجاست که چنین اقدامی نه تنها مورد استقبال مردم شیلی قرار نگرفته بلکه انتقاد آن‌ها را هم برانگیخته است. مردم شیلی معتقدند اسطوره‌های دیگر این کشور استحقاق بیش‌تری برای برخورداری از این امتیازات دارند.   انتهای پیام/  
 اطلاعیه باشگاه پرسپولیس درباره مثبت بودن تست کرونای دو تن از اعضای تدارکات تیم , باشگاه پرسپولیس اعلام کرد دو عضو تدارکات پرسپولیس که به کرونا مبتلا هستند، در قرنطینه خانگی هستند و هیچ ارتباطی با عوامل تیم ندارند. , به گزارش خبرگزاری تسنیم و به نقل از سایت رسمی باشگاه پرسپولیس و بنابر اعلام دکتر حقیقت پزشک تیم، بعد از انجام آزمایش‌های تست کرونا از اعضای تیم، مشخص شد که تست دو عضو تدارکات تیم مثبت بوده است. در همین راستا، نتایج تست همه اعضای تیم، بنا بر تکالیف باشگاه به سازمان لیگ ارسال شد ولی موضوع با توجه به تعهد نسبت به حفظ اسرار پزشکی افراد، رسانه‌ای نشد. در حال حاضر همه بازیکنان و مربیان تیم، همانطور که پیش از این اعلام شده بود از جهت آلودگی به این ویروس در صحت و سلامت کامل هستند. طبیعی است که مثبت بودن تست این دو عضو ارتباطی با تمرینات نداشته چرا که نمونه‌گیری نیز قبل از آغاز تمرینات انجام شده است. دو عضو تدارکات که به این عارضه مبتلا شده اند نیز با اعضای تیم ارتباط نداشته‌اند و اکنون در قرنطینه خانگی و تحت نظر هستند، ضمن آنکه در روز نمونه برداری، با توجه به احتمال این که نفراتی دچار عارضه باشند، تدابیر لازم برای انجام پروتکل‌های بهداشتی اتخاذ شده بود. انتهای پیام/  
 بازیکن صربستانی خودکشی کرد , بازیکن صربستانی به زندگی خودش پایان داد. , به گزارش خبرگزاری تسنیم،  میلان مرداکوویچ، بازیکن سابق تیم ملی صربستان و باشگاه پارتیزان در آپارتمانش در بلگراد با شلیک به سر خودکشی کرد. این مرد  38 ساله در یک آپارتمان اجاره ای که در آن به همراه نامزدش زندگی می‌کرد، دست به این کار زده است. مرداکوویچ دوران ورزشی خودش را با  تیم جنوبی نیس آغاز کرد و سپس به پارتیزان انتقال یافت. او در اندرلخت، سالزبورگ و  ووجودینا و بازی کرد و در نهایت در OFK بلگراد با  48 بازی  و 24 گل در سال 2017 به دوران حرفه‌ای خود پایان داد. مرداکوویچ در  المپیک 2008، 3 بازی برای تیم زیر 21 سال صربستان انجام داد. او یک پسر 16 ساله فوتبالیست دارد.   انتهای پیام/  
 بدهی ۳۵ میلیون یورویی شبکه تلویزیونی مشهور به لوشامپیونه , شبکه مشهور پخش‌کننده بازی‌های لیگ دسته اول فرانسه بدهی زیادی دارد. , به گزارش خبرگزاری تسنیم، رسانه قطری beIN Sports به عنوان دارنده حق پخش رقابت‌های لیگ دسته اول فرانسه (لوشامپیونه) 35 میلیون یورو بدهی به سازمان لیگ این کشور دارد.  قرار بود این رسانه  به خاطر حق پخش بین المللی لیگ یک فرانسه تا تاریخ 30 آوریل مبلغی حدود 35 میلیون یورو به سازمان لیگ فرانسه بپردازد اما هنوز این کار را انجام نداده است. د beIN Sports و + Canal بخشی از رقم توافق شده برای ماه آوریل را به سازمان لیگ فرانسه پرداخت خواهند کرد اما بابت ادامه فصل که لغو شده ، مبلغی نمی‌پردازد.   ژان میشل آئولاس، رئیس  باشگاه لیون در آخرین جلسه کمیسیون مالی سازمان لیگ فرانسه در ابتدای هفته جاری  از بد قولی beIN Sports گله کرده بود.    انتهای پیام/
 زیدان در آستانه جریمه به جرم نقض قرنطینه , سرمربی تیم فوتبال رئال مادرید زیر ذره‌بین پلیس قرار گرفته است. , به گزارش خبرگزاری تسنیم، زین‌الدین زیدان، سرمربی مشهور تیم فوتبال رئال مادرید به اتهام نقض قرنطینه احتمالا با جریمه مواجه خواهد شد.  سفر کوتاه زین الدین زیدان برای رفتن به روستایی که خانه دومش آنجا قرار دارد، باعث ایجاد حواشی و دردسرهای بزرگی شده است. اسپانیا یکی از کشورهایی که وضعیت بدی در مقابله با ویروس کرونا پیدا کرده و قوانین سفت و سختی جهت رعایت قرنطینه وجود دارد. در صورتی که شواهد و عکس‌هایی از حضور زیدان به پلیس ارائه شود، ممکن است او حتی هزار و 300  هزار پوند هم جریمه شود زیرا طبق پروتکل‌های  بهداشتی کشور اسپانیا، مراجعه به خانه دوم ممنوع اعلام شده بود.   انتهای پیام/
 اضافه شدن ۲ بازیکن از سطح دومی لیگی انگلیس به مبتلایان به ویروس کرونا , تعداد فوتبالیست‌های مبتلا به ویروس کرونا در فوتبال انگلیس مدام در حال افزایش است. , به گزارش خبرگزاری تسنیم، پس از اعلام ابتلای 2 بازیکن از سطح دوم لیگی انگلیس (لیگ قهرمانی) به ویروس کرونا، امکان از سرگیری لیگ‌های دسته‌جات مختلف در این کشور سخت‌تر شد.  این 2 بازیکن یک هفته قرنطینه خواهند بود. طی 72 ساعت گذشته، هزار و 14  تست کرونا از بازیکنان و اعضای کادرفنی تیم‌های  لیگ قهرمانی  انگلیس گرفته شده که فقط 2  نمونه تست مثبت اعلام شده است.   انتهای پیام/
 بوندس‌لیگا|کلن از شکست خانگی گریخت , تیم قدیمی فوتبال آلمان به سختی در خانه از شکست فرار کرد. , به گزارش خبرگزاری تسنیم، هفته بیست و هفتم رقابت‌های بوندس‌لیگای یک آلمان با تساوی 2 - 2 تیم فوتبال کلن در خانه خودش مقابل فورتونادوسلدورف ادامه یافت. در این بازی، پس از اینکه کرمان در دقیقه 41 فورتونا را پیش انداخت،  «یوث» در دقیقه 59 پنالتی کلن را هدر داد و در ادامه تامی در دقیقه 61 اختلاف را دوبرابر کرد اما کلن ناامید نشد و در نهایت با گل‌های مودست در دقیقه 88 و کوردوبا در دقیقه 1 +90 بازی را به تساوی کشاند. کلن 34 امتیازی در رده دهم و فورتونای 24 امتیازی در مکان شانزدهم ایستادند. همچنین پیش از این دیدار، راسنبال لایپزیگ در یک بازی پرگل در خانه ماینتس به برتری  5 - صفر رسید. ورنر در دقایق 11، 48 و 75،  پولسن در دقیقه 23 و  سابیترز در دقیقه 36 برای راسنبال گل زدند.  در دیگر بازی، شالکه در ادامه روند نامطلوبش 3 - صفر مغلوب میهمانش، آگزبورگ شد.لوون در دقیقه 6، سارن رن در دقیقه 76 و کوردوا در دقیقه 1+90 برای آگزبورگ گل زدند. انتهای پیام/
 الهامی: بازیکنان می‌گویند از تمرین کردن می‌ترسند/ قرنطینه کردن چند بازیکن امکان‌پذیر نیست , سرمربی تیم فوتبال تراکتور می‌گید پس از مثبت اعلام شدن تست کرونای چهار بازیکن تراکتور، سایر بازیکنان از حضور در تمرین می‌ترسند. , به گزترش خبرگزاری تسنیم، ساکت الهامی در گفت‌و‌گو با رسانه باشگاه تراکتور، اظهار کرد: باشگاه تراکتور به دستور فدراسیون فوتبال در خصوص آغاز مسابقات تحت پروتکل‌های بهداشتی، تمکین کرده و در همین راستا تمامی بازیکنان ما در تبریز حضور دارند؛ اما تست‌های انجام شده، چهار نفر از اعضای تیم ما را مشکوک به کرونا نشان داد. وی ادامه داد: مشکوک بودن چهار نفر به کرونا، باعث ایجاد ترس شدید بین بازیکنان شده و آنان اعلام کرده‌اند که علی‌رغم تمامی احترامی که به مالک، مدیریت باشگاه و بنده قائل هستند، از تمرین کردن می‌ترسند. سرمربی تیم فوتبال تراکتور خاطرنشان کرد: بازیکنان ما به فکر خانواده‌شان هستند، یکی از آنان فرزندش تازه به دنیا آمده و یکی دیگر در آینده نزدیک پدر می‌شود، یکی از بازیکنان هم پدر جانبازی دارد. پس ما به بازیکنان هم حق می‌دهیم که در این حد نگران خانواده‌شان باشند. وی تاکید کرد: پس از مشکوک اعلام شدن جواب تست چهار نفر از اعضای تیم ما، تعدادی از بازیکنان حتی به خانه خود هم نرفته‌اند. الهامی با تاکید بر اینکه باشگاه تراکتور واهمه‌ای از شروع مسابقات ندارد، گفت: ما به دنبال خراب کردن جو نیستیم و ترسی هم از شروع مسابقات نداریم؛ اما اکنون شرایطی به‌وجود آمده که سلامتی بازیکنان و خانواده‌شان به خطر افتاده و اکنون از آقای خلیلیان تقاضا دارم که راهکاری برای این شرایط به ما نشان دهد. تعدادی از تیم‌ها شرایط مشابه با تراکتور دارند و بازیکنان به شدت می‌ترسند. وی ادامه داد: اینکه چند بازیکن را از تمرینات محروم کرده و قرنطینه کنیم، امکان‌پذیر نیست؛ چرا که داشته‌های تیم‌ها محدود است. سرمربی تراکتور با بیان اینکه تست‌های تکمیلی از اعضای تیم گرفته خواهد شد، خاطرنشان کرد: ما به قوانین تمکین می‌کنیم و تنها خواسته‌مان این است که آقای خلیلیان راهکاری برای ما نشان دهد. انتهای پیام/
 پزشک تراکتور: تا ۲ روز آینده تست مجدد از تمام بازیکنان گرفته خواهد شد/ فعلا اجازه تمرین وجود ندارد , پزشک تیم فوتبال تراکتور اعلام کرد تا دو روز آینده از تمام بازیکنان تست مجدد کرونا گرفته خواهد شد. , پدرام خداقلی زاده، پزشک تیم فوتبال تراکتور تبریز در واکنش به خبر مشکوک بودن  تست چهار بازیکن تیم فوتبال تراکتور، به خبرنگار ورزشی خبرگزاری تسنیم گفت: برای صدور مجوز تمرین تیم طبق پروتکل‌ها باید از بازیکنان تست PCR می‌گرفتیم. بر همین اساس ما هم تست غربالگری ابتدایی را چند روز پیش انجام دادیم و بر اساس آن چهار نفر از بازیکنان ما مشکوک به کرونا هستند و قرار است دوباره از آنها تست گرفته شود. وی در پاسخ به این پرسش که چه زمانی تست مجدد از بازیکنان تراکتور گرفته خواهد شد و آیا این تست مختص تمام بازیکنان است یا خیر؟ گفت: تا دو روز آینده تست مجدد انجام خواهد شد و دوباره از تمام تیم‌ها تست کرونا خواهیم گرفت. پزشک تیم فوتبال تراکتور در مورد اینکه بازیکنان مشکوک این تیم در چه وضعیتی قرار دارند و آیا تمام موارد مشکوک مربوط به بازیکنان است، گفت: بله، تمام موارد مربوط به بازیکنان است و ما این بازیکنان را قرنطینه کرده‌ایم. خداقلی‌زاده در پایان در مورد اینکه قبلا گفته می‌شد هیچ مورد مثبتی در تیم تراکتور وجود ندارد، یادآور شد: من هیچ خبری از این موضوع ندارم. من از زمانی که جواب تست‌ها را گرفتم به باشگاه نامه نوشتم که هیچ  تمرینی نباید شروع شود و اجازه چنین کاری هم طبق پروتکل‌های بهداشتی وجود ندارد. انتهای پیام/
 برگزاری تمرین عصر استقلال در سالن وزنه , تمرین نوبت عصر تیم فوتبال استقلال در سالن وزنه برگزار شد. , به گزارش خبرگزاری تسنیم، تمرین نوبت عصر تیم فوتبال استقلال ساعت 18 امروز (یکشنبه) در سالن وزنه ویتا ویلا برگزار شد. با نظر کادر فنی، بازیکنان این تیم جهت جلوگیری از ازدحام و رعایت پروتکل‌های بهداشتی، در قالب دو گروه به تمرین در این مجموعه ورزشی مشغول شدند. بازیکنان استقلال در این جلسه تمرینی، تمرینات وزنه را در قالب 15 ایستگاه پشت سر گذاشتند. انتهای پیام/
 ایکاردی مشتری جدید پیدا کرد/ دو تیم لیگ برتری ایگواین را می‌خواهند , آبی‌پوشان لندن قصد دارند با PSG‌ برای خرید مهاجم آرژانتینی اینتر رقابت کنند و دو تیم انگلیسی هم خواهان جذب هموطن او در یوونتوس هستند. , به گزارش خبرگزاری تسنیم، باشگاه چلسی آماده است با پاری‌سن‌ژرمن برای خرید مائورو ایکاردی از اینتر رقابت کند. اینتر روی مهاجم آرژنتینی 26 ساله‌اش که در حال حاضر به صورت قرضی برای PSG بازی می‌کند، 70 میلیون یورو قیمت گذاشته است اما این باشگاه هنوز حاضر به پرداخت چنین رقمی نیست و دو پیشنهادش تا کنون از سوی طرف ایتالیایی رد شده است. اکنون باشگاه چلسی هم به جذب بازیکنی که در 31 بازی‌اش در این فصل 20 گل زده تمایل نشان داده و قصد دارد برای خرید او با اینتر وارد مذاکره شود. پیش از این از تیم‌های منچستریونایتد، یوونتوس و ناپولی هم به عنوان مشتریان ایکاری نام برده شده است. در همین حال خبر مهم دیگر از بازار نقل و انتقالات این است که دو باشگاه نیوکاسل و ولورهمپتون به جذب گونسالو ایگواین مهاجم آرژانتینی یوونتوس تمایل نشان داده‌اند. نشریه اکسپرس انگلیس نوشته که با وجود 6 ماه حضور قرضی نه چندان درخشان ایگواین در لیگ برتر به همراه چلسی در فصل گذشته، نیوکاسل و گرگ‌ها خواهان جذب او هستند و این در حالیست که پدر این بازیکن اخیراً اعلام کرده فرزندش تا پایان قراردادش که تابستان سال آینده است در تورین می‌ماند. ایگواین در34 بازی‌اش در این فصل برای یوونتوس 8 گل زده و 8 پاس گل داده است. و اما از لیگ برتر خبر می‌رسد که احتمال دارد جورجینیو هافبک ایتالیایی چلسی به کشورش برگردد تا برای یوونتوس بازی کند و مدیربرنامه‌های او نیز این خبر را تأیید کرده است. ژوائو سانتوس در این باره به سایت توتو مرکاتو گفت: من دقیقاً نمی‌دانم که یوونتوس جورجینیو را می‌خواهد یا نه چون او سه سال دیگر با چلسی قرارداد دارد. ببینیم چه می‌شود. او بازیکنی حرفه‌ای است پس اگر یک تیم مهم از ایتالیا پیشنهاد بدهد، چرا که نه؟ چلسی تابستان سال 2018 جورجینیو را در ازای 57 میلیون یورو از ناپولی خرید و اگر او به یوونتوس برود می‌تواند زیر نظر سرمربی سابقش مائوریتزیو ساری بازی کند. انتهای پیام/
 یوآنین: نمی‌خواهیم کسی روی قبر آمیا شادی کند/ بازیکنان‌مان را می‌فروشیم , رئیس باشگاه آمیای فرانسه با حمله دوباره مدیران سازمان لیگ لوشامپیونه از آمادگی برای فروش بازیکنانش خبر داد. , به گزارش خبرگزاری تسنیم، برنارد یوآنین درباره فروش برخی از بازیکنان آمیا برای تامین نیازهای مالی فصل آینده اظهار داشت: می‌خواهیم بازیکنان‌مان را بفروشیم اما باید قیمت‌های پیشنهادی عادلانه باشد. نمی‌خواهم کسی روی قبر آمیا شادی کند. رئیس باشگاه آمیا سپس با حمله دوباره به مدیران سازمان لیگ دسته‌اول فوتبال فرانسه به خاطر نیمه‌کاره اعلام کردن رقابت‌ها و سقوط این باشگاه به دسته پایین‌تر گفت: سازمان لوشامپیونه می‌توانست  با انسجام بهتری شرایط را کنترل کند. اکنون باید صبور باشیم و ببینیم پرونده شکایت باشگاه آمیا چگونه پیش می‌رود. در آلمان فوتبال از سر گرفته شده و پرتغال زمان آغاز رقابت‌ها را اعلام کرده است. در فرانسه تمامی لیگ‌های فوتبال، بسکتبال و ... نیمه‌کاره پایان یافتند. تصمیم لوشامپیونه مرا شگفت‌زده کرد. قرار است دیوان عالی فرانسه تا پایان ماه آینده میلادی رأی نهایی پرونده شکایت باشگاه آمیا را اعلام کند. رأی صادره قابلیت تغییر ندارد و آمیا امیدوار است دوباره به سطح نخست فوتبال باشگاهی فرانسه بازگردد. سامان قدوس بازیکن تیم آمیای فرانسه است. انتهای پیام/
 اینیستا: جام جهانی ۲۰۱۰ به من برای غلبه بر افسردگی کمک کرد , کاپیتان سابق بارسلونا می‌گوید حضور در جام جهانی ۲۰۱۰ که خودش گل پیروزی اسپانیا در بازی فینال آن را به ثمر رساند، بخش زیادی از مشکلات روانی او را برطرف کرد. , به گزارش خبرگزاری تسنیم، آندرس اینیستا، هافبک سابق بارسلونا و تیم ملی فوتبال اسپانیا، می‌گوید پس از مرگ دوست صمیمی‌اش دنی خارکه در سال 2009 به شدت دچار ضربه روحی شد. هافبک سابق تیم فوتبال اسپانیول در زمان مرگش به دلیل سکته قلبی تنها 26 سال سن داشت. اینیستا نیز برای گرامیداشت یاد او پس از گلزنی در فینال جام جهانی 2010 متن زیر پیراهنش که که در آن نوشته شده «دنی همیشه با ماست» را به نمایش درآورد. ستاره حال حاضر تیم ویسل کوبه ژاپن در این باره به نشریه بیلد آلمان گفت: متأسفانه در آن سال‌‌ها (یکی دو سال قبل از جام جهانی 2010) من اتفاقات ناگوار متوالی را تجربه کردم، اگرچه از نظر فنی در آن برهه زمانی بسیار موفق بودم. آن زمان دوستم دنی خارکه در ماه آگوست سال 2009 درگذشت که واقعاً از نظر روانی مرا در شرایط شکننده‌ای قرار داد، طوری که به کمک روان‌‌شناسان نیاز پیدا کردم. بدون شک آن مقطع بدترین مقطع زندگی‌ام بود، البته کمک‌ها و حمایت همسرم آنا و والدینم خیلی به من کمک کرد. ستاره سابق بارسلونا می‌گوید گلی که در فینال جام جهانی 2010 به هلند زد و باعث قهرمانی اسپانیا شد، برای او آغاز یک پیشرفت بود. وی افزود: خوشبختانه، من از آن مقطع عبور کردم، مقطعی که باعث شد انسان قوی‌تر و بهتری شوم. گلم در جام جهانی هم برای من آغاز یک دوره پیشرفت بود و گذر از آن روزهای سخت بود. اینیستا پس از همراهی تیم ملی اسپانیا در جام جهانی 2018، بارسلونا را ترک کرد و به تیم ویسل کوبه پیوست. او به همراه تیم جدیدش قهرمان جام حذفی و سوپرجام ژاپن شده است. انتهای پیام/    
 تعیین سرنوشت بسکتبال اروپا پس از مذاکره با کاپیتان‌ها , سرنوشت لیگ حرفه‌ای بسکتبال باشگاه‌های اروپا (یورو لیگ) پس از مذاکره مستقیم با کاپیتان تیم‌های این رقابت‌ها تعیین می‌شود. , به گزارش خبرگزاری تسنیم، مدیران یورو لیگ سناریوهای مختلف این رقابت‌ها را پس از متوقف شدن به خاطر شیوع ویروس کرونا برای کاپیتان‌های تیم‌های شرکت‌کننده تشریح کردند. لیگ بسکتبال حرفه‌ای اروپا ماه مارس با توجه به همه‌گیری جهانی ویروس کرونا متوقف شد و انتظار می‌رود فردا سرنوشت از سرگیری این رقابت‌ها مشخص شود. سرویس رسانه‌ای لیگ بسکتبال حرفه‌ای اروپا در این مورد به خبرگزاری تاس روسیه اعلام کرد: روز گذشته با کاپیتان‌های 18 تیم‌ شرکت‌کننده در یورو لیگ جلسه‌ای داشتیم. ما شرایط کنونی اروپا و سناریوهای پیشنهادی برای جلسه آینده شورای مدیران یورو لیگ را توضیح دادیم. این جلسه بسیار مفید بود. پیش از این رئیس یک رسانه معتبر بسکتبال اروپا گفته بود بیشتر تیم‌ها مخالف از سرگیری رقابت‌های یورو لیگ هستند. شش هفته تا پایان فصل جاری این رقابت‌ها باقیمانده است. انتهای پیام/
 بازداشت تنیسور مشهور به اتهام خشونت خانگی , نفر بیست‌وهفتم رده‌بندی برترین تنیسورهای مرد جهان (ATP) در گرجستان بازداشت شد. , به گزارش خبرگزاری تسنیم و به نقل از خبرگزاری تاس روسیه، ماموران وزارت کشور گرجستان نیکولوز باسیلاشویل را به خاطر ضرب‌وشتم همسر سابقش در حضور کود‌ک‌شان بازداشت کرد. این ورزشکار سرشناس گرجستان و تنیس جهان با خطر زندانی شدن از یک تا سه سال مواجه است. بر اساس گزارش دادستانی گرجستان، نیکولوز باسیلاشیول 21 می (یک خرداد) در روستایی واقع در حومه شهر تفلیس همسر سابقش را مورد ضرب‌وشتم قرار داد. این تنیسور 28 ساله به اتهام خشونت خانگی در حضور کودک علیه یکی از اعضای خانواده‌اش در دادگاه محاکمه خواهد شد. قانون گرجستان مجازات چنین تخلفی را 200 تا 400 ساعت کار اجتماعی و یک تا 3 سال زندان پیش‌بینی کرده است. نیکولوز باسیلاشویل نفر بیست‌وهفتم رده‌بندی برترین تنیسورهای مرد جهان است و سابقه قهرمانی تورنمنت‌های رسمی ATP را دارد. انتهای پیام/
 ۴ تراکتوری؛ مشکوک به کرونا/ تمرینات تا تست مجدد به تعویق افتاد , تمرینات تیم فوتبال تراکتور تبریز به دلیل مشکوک بودن ۴ نفر از اعضای این تیم به کرونا فعلاً آغاز نخواهد شد. , به گزارش خبرگزاری تسنیم و به نقل از روابط عمومی باشگاه تراکتور تبریز، بر اساس نتایج تست‌گیری اولیه، چهار نفر از اعضای تیم فوتبال تراکتور، مشکوک به کرونا اعلام شده‌اند. در همین راستا، تمرینات تیم تا تست‌گیری مجدد و کسب اطمینان از وضعیت سلامتی تمامی اعضای تیم، آغاز نخواهد شد.  انتهای پیام/
 هیچ‌کس به سرمربی پیشین ایران تیم نمی‌دهد؛ استاندارد لیژ هم ویلموتس را نخواست , باشگاه مطرح استاندارد لیژ بلژیک با وجود تمایل قلبی مارک ویلموتس حاضر به جذب او در سمت سرمربیگری نیست. , به گزارش خبرگزاری تسنیم و به نقل از فوتبال نیوز بلژیک، میشل پردهوم، سرمربی استاندارد لیژ شاید بازنشسته شود و در روزهای اخیر نام‌های مارک ویلموتس و فلیسه مازو به عنوان گزینه‌های جایگزین در رسانه‌ها مطرح شدند. این رسانه بلژیکی سپس به نقل از یک منبع موثق نوشت: مارک ویلموتس جایی در میان گزینه‌های سرمربیگری تیم استاندارد لیژ ندارد. این سرمربی که قراردادی با هیچ تیمی ندارد، پیش از این به عنوان گزینه هدایت آنتورپ اعلام شد اما این تیم در نهایت با ایوان لکوی کروات به توافق رسید. مارک ویلموتس هفته گذشته در مصاحبه‌ای گفته بود که استاندارد لیژ تیم قلبی اوست و دوست دارد سرمربی این تیم شود. مدیران استاندارد لیژ به مارک ویلموتس فکر نمی‌کنند و این سرمربی باید خیلی زود به فکر پیدا کردن تیم باشگاهی یا ملی باشد. او پس از گذراندن دوره خوبی در تیم ملی فوتبال بلژیک در تیم‌های ملی ساحل‌عاج و ایران ناموفق بود. به نظر می‌رسد او به جای فکر کردن به استاندارد لیژ باید دوباره خارج از بلژیک کار کند. انتهای پیام/
 جریمه نقدی ملوان بندر انزلی و محرومیت ۳ جلسه‌ای مازیار زارع , باشگاه ملوان بندر انزلی، حکم کمیته انضباطی فدراسیون فوتبال برای دیدار تیم فوتبال این باشگاه مقابل گل ریحان البرز را اعلام کرد. , به گزارش خبرگزاری تسنیم و به نقل از روابط عمومی باشگاه ملوان بندر انزلی، کمیته انضباطی فدراسیون فوتبال باشگاه ملوان را به دلیل بدرفتاری تماشاگران تیم فوتبال این باشگاه در دیدار برابر گل ریحان البرز نسبت به مقامات رسمی مسابقه، شکستن صندلی و پرتاب بطری آب، 50 میلیون ریال جریمه نقدی کرد که این رای قطعی است. همچنین مازیار زارع، مربی ملوان به دلیل آنچه بدرفتاری در قبال مقامات رسمی مسابقه اعلام شده، سه جلسه محرومیت از همراهی تیم و 20 میلیون ریال جریمه نقدی شد. حکم کمیته انضباطی درخصوص مربی ملوان از حیث جریمه مالی قطعی و از حیث محرومیت، قابل تجدید نظرخواهی است. باشگاه ملوان ضمن ناعادلانه دانستن احکام فوق، درخواست تجدید نظرخواهی خود را به کمیته استیناف فدراسیون فوتبال ارسال کرد. انتهای پیام/
 تست کرونای تمامی اعضای تیم نساجی مازندران منفی شد , با اعلام پزشک باشگاه نساجی مازندران، تست کرونای تمام بازیکنان و کادر فنی تیم فوتبال این باشگاه منفی اعلام شده است. , به گزارش خبرگزاری تسنیم و به نقل از روابط عمومی باشگاه نساجی مازندران، دکتر مصطفی اکبری درباره تست کرونای اعضای تیم فوتبال این باشگاه اظهار داشت: بر اساس آزمایش‌های به عمل آمده و معاینات بالینی انجام شده، هیچ‌یک ازمربیان، بازیکنان و اعضای تیم نساجی مازندران آلوده به ویروس covid 19 نبوده و در صحت و سلامت کامل به سر می‌برند. وی همچنین ضمن تشکر از علی امیری، مدیرعامل باشگاه نساجی تصریح کرد: با مساعدت و همکاری باشگاه، تمام اقدامات و تمهیدات بهداشتی لازم از روز اول اندیشیده شده و اعضای تیم در همین راستا، گروه پزشکی را یاری کرده‌اند. امیدوارم بتوانیم با همکاری دسته‌جمعی و رعایت نکات بهداشتی، این فصل خطرناک و دشوار را به سلامتی پشت سر بگذاریم. انتهای پیام/
 خداحافظی قهرمان المپیک در ۳۰ سالگی , آنا فیت، دارنده مدال طلای المپیک و قهرمان جهان در ۳۰ سالگی با دنیای ورزش حرفه‌ای خداحافظی کرد. , به گزارش خبرگزاری تسنیم و به نقل از اسپورت اکسپرس، آنا فیت، اسکی‌باز اتریشی تصمیم گرفت تا به دوران حرفه‌ای خود در 30 سالگی پایان دهد. وی گفت: آماده فصل بعدی زندگی‌ام هستم. قلب و ذهنم می‌گویند که باید اکنون کار جدیدی را انجام بدهم، بنابرین تصمیم گرفتم تا از دنیای ورزش حرفه‌ای کناره‌گیری کنم. اسکی تمام زندگی‌ام است. این ورزش مرا ساخت و باعث شد تا امروز در چنین جایگاهی قرار داشته باشم. اکنون بی‌صبرانه منتظرم ببینم آینده چه چیزی را برای من مهیا می‌‌کند. این اسکی‌باز اتریشی در المپیک زمستانی 2014 در سوچی به مدال طلا دست یافت. آنا فیت سه بار نیز قهرمان جهان شده است. انتهای پیام/
 دوری حداقل ۲ هفته‌ای فلیکس از تمرینات اتلتیکومادرید , ستاره پرتغالی مدتی از تمرینات تیم پایتخت اسپانیا دور خواهد بود. , به گزارش خبرگزاری تسنیم، بنا براعلام باشگاه اتلتیکومادرید، ژائو فلیکس، ستاره پرتغالی این تیم به دلیل مصدومیت حداقل  2 الی 3 هفته قادر به تمرین با قرمز و سفیدها نخواهد بود.  مهاجم جوان پرتغالی این تیم از ناحیه رباط صلیبی زانوی پای چپ دچار مصدومیت درجه پایینی شده و در کلینیک تخصصی ناوارا منتظر  اعلام نتیجه نهایی است. در صورتی که این مصدومیت جزئی باشد، احتمال دوری ژائو فلیکس از میادین 2 الی 3  هفته خواهد بود. در غیر این صورت  دوری چند ماهه از میادین پیش‌بینی می‌شود.   انتهای پیام/
 ۴۱ کشته، نتیجه برگزاری بازی برگشت لیورپول و اتلتیکومادرید! , جدال دور برگشت مرحله یک‌هشتم‌نهایی فصل متوقف شده لیگ قهرمانان اروپا بیش از حد تصور قربانی داشته است. , به گزارش خبرگزاری تسنیم، ادعاهای پزشکی اخیر نشان می‌دهد اصرار به برگزاری بازی برگشت مرحله یک‌هشتم‌نهایی رقابت‌های لیگ قهرمانان اروپا بین لیورپول و اتلتیکومادرید با حضور تماشاگران، شیوع گسترده ویروس کرونا و کشته شدن 41 نفر به خاطر ابتلا به این ویروس را در پی داشته است.  طبق اعلام بیمارستان‌های محلی 41 نفر از درگذشته‌های مبتلا به ویروس کرونا، تماشاگران بازی جنجالی لیورپول و اتلتیکو مادرید در دیدار برگشت مرحله یک هشتم نهایی لیگ قهرمانان اروپا بودند.  قرمزها 9 مارس در آنفیلد میزبان اتلتیکو مادرید  بودند و  3 هزار  هوادار از مادرید به این شهر سفر کردند. در آن زمان اسپانیا و بخصوص مادرید به شدت درگیر شیوع ویروس کرونا بودند و معلوم نیست چرا اجازه برگزاری مسابقه با تماشاگر داده شد. تجزیه و تحلیل‌های جدید از  بیمارستان‌های  محلی مرسی ساید نشان می‌دهد این مسابقه می‌تواند حداقل به جان 41 فرد مبتلا در بیمارستان‌های محلی که فوت شده‌اند، مربوط باشد. این افراد بین 25 الی 35 روز بعد از مسابقه جانشان را از دست دادند.  این داده‌ها  بخشی از تحقیقاتی بزرگ و گسترده در «ساندی تایمز»  را تشکیل می‌دهند  که برخی از تصمیمات دولت را با انتشار اطلاعات بیش‌تر عرضه می‌کند. در زمان برگزاری مسابقه در آنفیلد، حدود 640 هزار  مبتلا به ویروس کرونا در اسپانیا گزارش شده بود که در مقایسه با  صد هزار نفر مبتلای انگلیسی بسیار بیش‌تر است. انتهای پیام/
 خطر بیخ گوش لیگ برتر؛ لیگ‌های دسته اول و دوم بانوان انگلیس لغو شد , با تعطیلی ۲ سطح اول لیگی فوتبال بانوان جزیره، خطر سرایت این ماجرا به لیگ برتر انگلیس افزایش یافته است. , به گزارش خبرگزاری تسنیم، اتحادیه فوتبال انگلیس طی جلسه‌ای با باشگاه‌های مطرح این کشور، سطوح اول و دوم  لیگ بانوان جزیره در فصل متوقف شده را لغو و تعطیل کرد. به این ترتیب، تمرکز فوتبال بانوان روی برگزاری بهتر فصل آینده خواهد بود. هنوز در مورد قهرمان فصل تصمیم گیری نشده اما سهمیه‌های اروپایی براساس جدول آخرین هفته برگزاری بازی‌ها، تعیین شده است. با این اتفاق بیم تعطیلی و لغو فصل جاری لیگ برتر انگلیس هم افزایش یافت.   انتهای پیام/
 اعلان جنگ رئیس لاتزیو به دادگاه فدرال ایتالیا با یک بیانیه , مرد اول باشگاه لاتزیو قصد دفاع از آنچه حق خودش می‌پندارد، دارد. , به گزارش خبرگزاری تسنیم، باشگاه لاتزیو با ارسال بیانیه‌ای نسبت به محکوم شناخته شدن کلودیو لوتیتو، مدیر تیم در ارتباط با اظهارنظرش درباره بازی یوونتوس - اینتر اعتراض کرد.  پس از شیوع ویروس کرونا، بازی عقب افتاده یوونتوس و اینتر پشت درهای بسته برگزار و با برگزاری این بازی، یوونتوس با تعداد بازی مساوی و با یک امتیاز بالاتر از لاتزیو، صدرنشین شد. ماه گذشته، کلودیو لوتیتو در گفتگو با ریپابلیکا گفته بود:  فقط یک امتیاز از یوونتوس کمتر داریم و آن هم به خاطر برگزاری بازی یوونتوس-اینتر بود که اتفاق افتاد. همه دیدند چه اتفاقی رخ داد!   این صحبت‌های لوتیتو نظر دادگاه فدرال ایتالیا به خود جلب کرده و آنها  از رئیس لاتزیو توضیح خواسته‌اند. دادگاه فدرال ایتالیا در این مورد تحقیق و بررسی خواهد کرد و احتمالا لوتیتو را با جریمه سنگینی مواجه می‌کند. در پی انتشار این خبر، باشگاه لاتزیو در بیانیه‌ای رسمی اعلام کرد:  لوتیتو معتقد است  گاتزتا دلو اسپورت در پی بدنام کردن و بی اعتبار ساختن اوست. آزادی مطبوعات به معنی خراب کردن وجهه یک انسان نیست و نباید به عنوان ابزاری برای تمسخر یا تخریب یک شخص استفاده شود. آنها باید جریمه شوند. بنابراین  لوتیتو به تمام وکلای خود دستور داده در دادگاه‌های مدنی و جزایی پیگیر این اتفاق باشند.   انتهای پیام/
 تیاگو بازی با دورتموند را از دست داد , یکی از بازیکنان تاثیرگذار تیم فوتبال بایرن‌مونیخ در بازی مقابل دورتموند غایب خواهد بود. , به گزارش خبرگزاری تسنیم، تیاگو آلکانتارا، هافبک تیم فوتبال بایرن‌مونیخ به دلیل مصدومیت در بازی فردا شب تیمش مقابل بوروسیادورتموند در هفته بیست و هشتم رقابت‌های بوندس‌لیگای یک آلمان غایب خواهد بود. او  هفته گذشته  مقابل یونیون برلین دچار آسیب دیدگی عضلانی شد و به همین دلیل بازی این هفته مقابل فرانکفورت را هم از دست داد. تیاگو امروز در تمرینات بایرن غیبت داشت و به این ترتیب او نمی‌تواند تیمش را در دیدار حساس  مقابل دورتموند همراهی کند. با این حال خبر خوب برای بایرن، رفع مصدومیت ژروم بواتنگ و حضور او در لیست برای بازی با زنبورهاست.     انتهای پیام/
 احتمال پایان دوران فوتبال ابراهیموویچ افزایش یافت , از مصدومیت ستاره سوئدی تیم فوتبال میلان اخبار بدی به گوش می‌رسد. , به گزارش خبرگزاری تسنیم، به گفته پزشکان، ممکن است مصدومیت اخیر زلاتان ابراهیموویچ، ستاره سوئدی تیم فوتبال میلان به قیمت پایان دوران بازی او تمام شود.  او از ناحیه عضله سابق پا مصدوم شده اما بیم  پارگی تاندون آشیل وجود دارد. در صورت وقوع چنین مصدومیتی، احتمال دوری 6 هفته تا چند ماهه  او از میادین وجود دارد. به این ترتیب نگرانی‌های  مبنی بر احتمال به پایان رسیدن دوران حرفه‌ای  زلاتان به وجود آمده است.   انتهای پیام/
 نامه ۴ باشگاه خصوصی به وزیر ورزش برای تعطیلی لیگ برتر فوتبال , چهار باشگاه خصوصی لیگ برتری در نامه‌ای به وزیر ورزش و جوانان کشورمان خواستار تعطیلی نوزدهمین دوره مسابقات لیگ برتر فوتبال شدند. , به گزارش خبرگزاری تسنیم، باشگاه‌های تراکتور، ماشین‌سازی، نساجی و شهر خودرو، در نامه‌ای به مسعود سلطانی‌فر وزیر ورزش خواستار جلوگیری از برگزاری مسابقات لیگ‌ برتر فوتبال شدند.  متن نامه باشگاه های فوتبال خصوصی ایران به وزیر ورزش و جوانان که به امضای مدیران این باشگاه‌ها رسیده، به شرح زیر است: " باسمه تعالی  جناب آقای دکتر سلطانی‌فر  وزیر محترم ورزش و جوانان جمهوری اسلامی  با سلام واحترام  پیرو بخشنامه ستاد ملی کرونا در ورزش و اعلام فدراسیون فوتبال در خصوص برگزاری مسابقات فوتبال در کشور، در شرایط کرونایی موجود که طبق اعلام وزارت محترم بهداشت روند صعودی تعداد مبتلایان کاملا محسوس بوده و اکثریت باشگاه های فوتبال کشور و به خصوص باشگاه‌های خصوصی و 15 تیم لیگ برتری که طبق خواسته هواداران پرشمار خود به مراتب نظر کارشناسی و مکتوب خود را با آغاز مجدد لیگ اعلام داشته اند؛ ولی متاسفانه هیچ توجهی به آن نگردیده است؛ لذا موارد ذیل را به استحضار حضرتعالی می‌رساند و خواستار رسیدگی آن مقام محترم به صورت ویژه در خصوص مسائل مطروحه ذیل می‌باشد: 1) طبق دستور العمل های ارسالی از سوی فیفا، وزارت محترم بهداشت و ستاد ملی کرونا، سلامت بازیکنان و کلیه اعضای تیم ها و رعایت پروتکل های مربوطه در اولویت بوده و به نظر می رسد متاسفانه تصمیم گیران شروع مجدد مسابقات اشراف، تخصص و صلاحیت فنی لازم را در خصوص موضوع فوق نداشته و کلیه جوانب کار اعم از اتفاقات طبیعی فوتبال که همراه با برخوردها و درگیری بازیکنان فوتبال در داخل زمین و شرایط استادیوم ها ،هتل ها، فرودگاه ها و ... را در نظر نگرفته اند. به همین منظور نظر باشگاه ها، بازیکنان، مربیان و داوران که جزء اضلاع اصلی برگزاری مسابقات هستند، لحاظ نگردیده است و مشخص نیست خسارات احتمالی وارده به  بازیکنان، باشگاه ها و دیگر عوامل اجرایی از نظر جسمی، روحی، مادی و معنوی توسط چه کسانی و چگونه جبران خواهد شد. 2) آیا انجام تست های کرونا در اوایل ماه خرداد ضامن سلامت کلیه عوامل برگزاری مسابقات (هر مسابقه 100 نفر) تا زمان شروع مسابقات و در طی برگزاری مسابقات می باشد!؟ واقعا چه تضمینی وجود دارد بازیکنانی که از محل تمرین خود خارج می شوند، تا جلسه بعدی تمرین به ویروس مبتلا نشده باشند و نحوه تشخیص همه  روزه مبتلایان چیست؟ برای نمونه می توان به چندین مورد تست مثبت تیم های تراکتور، گل گهر، بازیکن جوان سایپا  و چندین مورد مشکوک در سایر تیم ها اشاره کرد که در صورت شروع تمرینات و مسابقات احتمال انتقال ویروس به سایر هم تیمی ها و تیم‌های دیگر دور از ذهن نبوده واسترسی که بازیکنان را تا پایان مسابقات همراهی خواهد کرد، می تواند یکی از عوامل اصلی مصدومیت های جبران ناپذیری باشد که در این شرایط حساس و بی ثبات فوتبال، لطمات جبران ناپذیری را به فوتبال ملی و باشگاهی تحمیل خواهد کرد. 3) در شرایطی که اکثریت باشگاه های فوتبال و بازیکنان مخالف برگزاری مسابقات به جهت حفظ سلامت خود و خانواده در مقابل ویروس منحوس کرونا می باشند و حدود 15 باشگاه به صورت رسمی و کارشناسی شده نظرات خود را اعلام کرده، ولی هیچ توجهی به اعتراضات و نامه های آنان نشده است و بازیکنان نیز به باشگاه های خود اعلام داشته و اعتراض نموده اند که به جهت حفظ سلامت خود و خانواده در تمرینات و مسابقات شرکت نخواهند کرد. لذا ادامه این روند برای شروع مسابقات و تمرینات  قطعا باشگاه های کشور را مجبور به مکاتبه با نهادهای بالادستی همچون AFC و FIFA  می نماید و باشگاههای خصوصی این حق را کاملا برای خود محفوظ دانسته و با توجه به اینکه همچون سایر باشگاه ها امکان اعمال نفوذ بر آنان وجود ندارد، در شرایط لازم، اقدام مقتضی را صورت خواهند داد و موارد فوق را گزارش خواهند کرد. 4) مسابقات فوتبال در کشور ما برخلاف همه جای دنیا که درآمدزا می باشد، کاملا هزینه بر بوده و متاسفانه هیچ توجیه اقتصادی قابل قبولی نیز برای برگزاری مسابقات فوتبال در شرایط کنونی به جزمنافع شخصی (خارج از فوتبال)  وجود ندارد وبرای نمونه باشگاه ها از مهمترین درآمد خود که حق پخش تلویزیونی است محروم هستند و اعتقاد بر این است که یکسری از شرکتهایی که در حاشیه فوتبال ایجاد شده اند از این شرایط در حال سو استفاده و بهره برداری هستند و درآمد این شرکت ها چندین برابر درآمد باشگاه ها می باشد. باشگاه های فوتبال با اینکه هزینه های فوتبال را پرداخت می کنند؛ ولی شرکت ها و مجموعه هایی که در حواشی فوتبال ایجاد شده اند به دنبال سود و منافع خود هستند. در این شرایط سخت این سوال پیش می آید که حفظ سلامت بازیکنان  و کادر فنی و عوامل اجرایی فوتبال به جهت حضور در لیگ های آتی و مسابقات ملی حساس پیش رو در اولویت اول متولیان فوتبال می باشد. در ضمن رعایت پروتکل های مربوطه که هزینه های پیش بینی نشده ای را برای باشگاه ها ایجاد کرده است به عهده چه نهادی می باشد؟! لذا  محل اعتبار هزینه های  مربوط به مشکل فوق همچنان نا مشخص است. جناب آقای وزیر؛ برگزاری مسابقات در شرایط کنونی آیا تنها به نفع شرکت هایی نیست که در حواشی فوتبال حضور دارند و از فوتبال بهره برداری می کنند؟!  در حالی که کلیه هزینه ها بر عهده باشگاه ها بوده ولی توان و قدرت این شرکت های جانبی برای اعمال نفوذ در تصمیم گیری ها سوالات متعددی به وجود می آورد که متاسفانه همچنان برای اهالی فوتبال بی پاسخ مانده است. 5) باید خدمت شما عرض شود متاسفانه شاهد پدیده شوم ارباب و رعیتی در فوتبال کشورمی باشیم و برخلاف بار سنگین و اصلی برگزاری مسابقات که بر عهده باشگاههای فوتبال است، اتخاذ تصمیم گیری های مهم در مقاطع حساس توسط نفراتی صورت می پذیرد که منافع ملی و باشگاهی فوتبال کشور را فدای منافع شخصی خود کرده و با خانواده فوتبال همچون بردگان زیر دست خود رفتار می کنند. آیا فدراسیون فوتبال و وزارت محترم ورزش و جوانان به لحاظ قانونی این امکان را دارد که برای باشگاه های کاملا خصوصی، دستور صادر نماید و به آن ها امرو نهی کند؟! شاید بتوانید برای باشگاه های زیر مجموعه  که از بودجه دولتی ارتزاق می کنند، دستور صادر کنید؛ ولی این موضوع  به لحاظ قانونی و در چهارچوب  مقررات فوتبال  برای باشگاه های خصوصی که توان پرداخت کلیه هزینه های لیگ را  دارند غیر قابل قبول و دور از ذهن است. پس این باشگاه ها به فکر هزینه ها نبوده و سلامت جامعه در اولویت کاری  آنان قرار دارد ولی از حق و حقوق قانونی خود، بازیکنان و سایر عوامل به راحتی نخواهند گذشت. 6) ماهیت تشکیل سازمان لیگ فوتبال حمایت از باشگاه ها و نظم بخشی به مسابقات مربوطه می باشد که متاسفانه سازمان مذکور در راستای مصالح باشگاه های فوتبال قدم بر نداشته و به توصیه ها و نظرات باشگاه ها نیز توجهی نمی کند که لازم است در زمان اصلاح اساسنامه فوتبال، اقدامات لازم در خصوص جلب نظر باشگاه ها به عنوان رکن اصلی سازمان لیگ که کلیه هزینه های مربوطه را به دوش میکشند لحاظ گردد. شاهد آن هستیم که در تصمیم گیری های اخیر همچون برگزاری مسابقات ،نظرات باشگاههای فوتبال به دلیل برخی اعمال نفوذ ها، فشارها و محدودیت ها همچون استفاده از بودجه  دولتی برخی باشگاهها که مانع از طرح مسائل حقوقی توسط آنها می گردد، مورد توجه قرار نگرفته است و به عنوان مثال می توان به تلاش و فشار برای پس گرفتن نامه اخیر باشگاهها اشاره کرد ولی با ادامه همین روند باشگاههای خصوصی به نمایندگی از کلیه باشگاهها موارد مطروحه را به مراجع ذیصلاح همچون FIFAوAFC گزارش خواهند نمود و کلیه عواقب احتمالی بر عهده تصمیم گیرندگان خواهد بود .ساختار و مدیریت سازمان لیگ هیچ عنوان مورد قبول ما نبوده .سازمانی که متعلق به باشگاهها است و بر علیه منافع آنان تصمیم گیری میکند و هیچ کنترلی بر آن سازمان وجود ندارد و تا به حال گزارشات بازرسی و حسابرسی را مشاهده نکرده ایم و از نوع قراردادها با اسپانسرها نیز هیچ اطلاعی وجود ندارد و برای نمونه یکی از شرکت هایی که در حواشی فوتبال وجود دارد واز منافع فوتبال بهره برداری می کند همین مورد است. به همین منظور امضا کنندگان این نامه مخالفت مجدد خود طبق خواسته هواداران پرشمار و کلیه ارکان باشگاه ها با برگزاری و ادامه مسابقات با شرایط موجود را اعلام داشته و از آن مقام عالی درخواست می نماییم نسبت به تصمیم گیری های مهم این چنینی نظرات کارشناسی  متخصصین فوتبال که شامل باشگاه ها، مربیان ،داوران ,بازیکنان و مخصوصا کادر پزشکی باشگاه ها می باشند را در ستاد  لحاظ نمایید تا باعث دلسردی و ناامیدی قشر فوتبالی و به خصوص سرمایه گذاران خصوصی که بدون هیچ چشم داشتی و به جهت تزریق شادابی، سلامت و نشاط اجتماعی به جامعه، وارد عرصه سخت فوتبالی شده اند نگردد. لذا تاکید می شود در صورت برگزاری مسابقات با شرایط فعلی و عدم توجه به نظرات  کارشناسی خانواده فوتبال اعلام می دارد که به جهت حفظ سلامت بازیکنان، مربیان،کادر تیم های باشگاهی، خانواده آنان و به طبع آن سلامت جامعه، از قبول دستورات خارج از چهارچوب، غیرکارشناسی و غیر قانونی اتخاذ شده از سوی وزارت مربوطه و فدراسیون فوتبال معذور بوده و از حضور در ادامه مسابقات تا زمان مهیا شدن کلیه شرایط  انصراف خواهیم داد. انتهای پیام/
 فلیک: مولر نماد شعار باشگاه است/ بازی بایرن و دورتموند همیشه اتفاق خوبی است , هانس دیتر فلیک با انرژی زیادی به استقبال بازی خاص فوتبال آلمان می‌رود. , به گزارش خبرگزاری تسنیم، هانس دیتر فلیک در کنفرانس خبری پیش از بازی حساس تیمش مقابل بوروسیادورتموند در هفته بیست و هشتم رقابت‌های بوندس‌لیگای یک آلمان از لزوم هوشیاری مردان باواریایی گفت.  سرمربی تیم فوتبال بایرن‌مونیخ ابتدا اظهار داشت: بازی این 2 تیم خوب همیشه اتفاق جالبی است. شما در هر بازی باید تمام توان خودتان را به کار بگیرید. بعد از بازی با دورتموند هم ما چند بازی دیگر داریم. خیلی خوشحال می‌شوم  اگر در این بازی گلی دریافت نکنیم. دوره آماده سازی ما خوب بوده اما  از روز شنبه وقت کمی برای تحلیل بازی حریف و شرایط بازی داشتیم. باید دید کدام تیم با ذهنیت بهتری وارد زمین می‌شود.  او در مورد وضعیت بواتنگ افزود: او در دسترس است. من با ژروم صحبت کردم و او باید تصمیم بگیرد چه برنامه‌ای  برای آینده دارد. مدافع ما در بایرن تقریبا تمام جام‌ها  را کسب کرده و  به همین خاطر  مورد ستایش قرار می‌گیرد. فلیک تصریح کرد : نمایش  خوبی مقابل اینتراخت  فرانکفورت داشتیم اما  باید در  سرعت، پرس، حرکات منظم در زمین و پاس‌های سالم روز به روز پیشرفت کنیم. مالکیت توپ هم مهم است چون به شما آرامش می‌دهد  و دیگر مجبور نیستید دنبال توپ بدوید.  وقتی توپ در اختیار حریف باشد، باید بیشتر بدویم و آن را پس بگیریم. سرمربی بایرن در ادامه اظهار داشت: با آلابا صحبت کردم و گفتم به نظرم می‌تواند همچنان یک مدافع میانی خیلی خوب برای تیم باشد. پیشرفت آلابا در این پست عالی بوده است. داوید تیم را رهبری و بقیه بازیکنان را در زمین راهنمایی می‌کند. کاملا از روش بازی او راضی هستم. بازیکنان تیم باید از هم حمایت کرده  و همدیگر را راهنمایی و رهبری کنند.مولر هم  می‌تواند تیم را رهبری کند و به بازیکنان بگوید چه کنند. او  در بازی با اینتراخت فرانکفورت خیلی زیاد دوید و همیشه یک گزینه در دسترس بود. توماس بازیکن باتجربه ای است و همیشه می‌خواهد برنده باشد. مولر در واقع نماد شعار Mia san Mia (ما با همدیگر هستیم) است. فلیک در پایان افزود: این یک بازی خاص است.  همه تیم‌ها باید شرایط موجود را بپذیرند و بهترین نتیجه را در این شرایط کسب کنند. هیچ کس نمی‌تواند و نباید بهانه بگیرد. انتهای پیام/
 تراکتوری‌ها دوباره تست کرونا دادند , تمامی اعضای باشگاه تراکتور تبریز تست PCR دادند. , به گزارش خبرگزاری تسنیم و به نقل از رسانه رسمی باشگاه تراکتور، با توجه به اینکه در غربالگری ابتدایی کرونا ویروس، چهار نفر از اعضای تیم تراکتور مشکوک به کرونا تشخیص داده شده‌اند، عصر امروز -دوشنبه پنجم خرداد ماه- تست PCR از تمامی اعضای باشگاه تراکتور اعم از مدیریت، بازیکنان، کادرفنی، کادر پزشکی، کادر رسانه‌ای، تدارکات، کارمندان باشگاه و .... انجام شد. تمرینات تیم فوتبال تراکتور تا زمان مشخص شدن نتایج تست کرونا، برگزار نخواهد شد. یادآور می‌شود که این تست توسط یکی از آزمایشگاه‌های معتبر کشور و با نظارت پزشک تیم تراکتور انجام شد. انتهای پیام/
 تمرینات نفت مسجدسلیمان در تهران آغاز شد/ ممانعت از اسکان نفتی‌ها به دلیل بدهی , تمرینات تیم فوتبال نفت مسجدسلیمان در تهران از سر گرفته شد. , به گزارش خبرنگار ورزشی خبرگزاری تسنیم، اردوی تیم فوتبال نفت مسجدسلیمان امروز (دوشنبه) در تهران آغاز شد و شاگردان مهدی تارتار، عصر امروز تمرینات خود را آغاز کردند. نکته جالب توجه موضوع این بود که مدیران مجموعه احمدآباد به دلیل عدم دریافت مطالبات خود، از اسکان نفتی‌ها در این مجموعه ممانعت به عمل آوردند که با اقدام مدیرعامل باشگاه نفت مسجدسلیمان، اعضای تیم در هتل بُستان ساکن شدند. تمرینات شاگردان تارتار در روزهای آینده در تهران پیگیری می‌شود. انتهای پیام/
 ۲ انتصاب جدید در باشگاه تراکتور , با اعلام باشگاه تراکتور تبریز، معاون اقتصادی و مدیر روابط عمومی این باشگاه منصوب شدند. , به گزارش خبرگزاری تسنیم ،به نقل از رسانه رسمی باشگاه تراکتور، در حکمی از سوی میر معصوم سهرابی مدیرعامل باشگاه، «جعفر محرم‌پور» به عنوان معاون اقتصادی، ارتباطات و رسانه باشگاه منصوب شد. همچنین «کریم جمالی» نیز به عنوان مدیر روابط عمومی و رسانه باشگاه تراکتور انتخاب شد. یادآور می‌شود «فرشید رئوفی» همچنان در سمت مدیر رسانه‌ای تیم فوتبال تراکتور فعالیت خود را ادامه خواهد داد. انتهای پیام/
 اعضای تیم پارس جنوبی تست کرونا دادند , اعضای تیم فوتبال پارس جنوبی جم تست‌های کرونا را پشت سر گذاشتند. , به گزارش خبرگزاری تسنیم، به نقل از روابط عمومی باشگاه پارس جنوبی جم، ستاد مبارزه با کرونا اعلام کرده که تیم‌ها قادر خواهند بود بعد از انجام تست‌های کرونا، تمرینات خود را برای شروع تمرینات و در ادامه مسابقات را دنبال کنند.  بر این اساس اعضای تیم فوتبال پارس جنوبی امروز (دوشنبه) زیر نظر دکتر اسدی و درمانگاه خیریه فاطمه (س)، تست‌های لازم را به انجام رساندند و در انتظار مشخص شدن پاسخ آن برای شروع تمرینات خواهند بود. انتهای پیام/
 گزارش تمرین استقلال| صحبت‌های مجیدی با بازیکنان , در تمرین امروز تیم فوتبال استقلال، فرهاد مجیدی سرمربی آبی‌پوشان دقایقی برای شاگردانش صحبت کرد. , به گزارش خبرگزاری تسنیم، تمرین تیم فوتبال استقلال از ساعت 18 امروز (دوشنبه) در مجموعه انقلاب و پست درهای بسته برگزار شد. فرهاد مجیدی پیش از شروع تمرین دقایقی برای شاگردانش صحبت کرد. بازیکنان پس از گرم کردن و پاسکاری ترکیبی به مرور کارهای ترکیبی زیر نظر مجیدی پرداختند.  هروویه میلیچ و شیخ دیاباته دو بازیکن خارجی استقلال غایبان تمرین بودند.  بخش پایانی تمرین، تنیس فوتبال بود. انتهای پیام/  
 لیگ بسکتبال اروپا قربانی جدید ویروس کرونا , لیگ حرفه‌ای بسکتبال باشگاه‌های اروپا با توجه به شیوع ویروس کرونا از سر گرفته نمی‌شود. , به گزارش خبرگزاری تسنیم و به نقل از سرویس رسانه‌ای لیگ حرفه‌ای بسکتبال باشگاه‌های اروپا (یورو لیگ)، رقابت‌های فصل جاری که به خاطر همه‌گیری جهانی ویروس کرونا در ماه مارس به تعویق افتادند قابلیت از سرگیری دوباره را نخواهند داشت. یورو لیگ طبق تقویم 34 هفته‌ای موفق به طی کردن 28 هفته شد اما دیدارهای باقیمانده فصل جاری برگزار نمی‌شوند. ژوردی برتومئو، رئیس یورو لیگ نیز درباره نیمه‌کاره ماندن فصل جاری این رقابت‌ها اظهار داشت: بدون شک این سخت‌ترین تصمیمی بود که در طی 20 سال گذشته باید اتخاذ می‌کردیم. ما به دلیلی که روی آن کنترلی نداشتیم مجبور به تعویق موفق‌ترین و هیجان‌انگیزترین فصل تاریخ یورو لیگ شدیم. در دو ماه و نیم‌ اخیر عزم خود را برای از سرگیری رقابت‌ها حفظ کردیم اما فرصتی برای به پایان رساندن این فصل خوب نداشتیم. وی افزود: انگیزه‌های زیادی برای از سرگیری فصل داشتیم اما در چنین شرایط خاصی باید خواسته‌های دیگران را مورد توجه قرار می‌دهیم. سلامتی بازیکنان، مربیان، هواداران، داوران و کارمندان تیم‌ها در اولویت است.   انتهای پیام/
 اضافه شدن تیم‌های اسپانیایی و ایتالیایی به صف خریداران مهدی طارمی , یک روزنامه ورزشی پرتغال اعلام کرد دو تیم اسپانیایی و ایتالیایی نیز خواهان جذب مهدی طارمی، مهاجم تیم ریوآوه شدند. , به گزارش خبرگزاری تسنیم و به نقل از روزنامه Abola پرتغال، مهدی طارمی که در فصل جاری 8 گل برای تیم ریوآوه در 20 بازی به ثمر رساند، مورد توجه یک تیم اسپانیایی نیز قرار گرفته است. بر اساس این گزارش، سیلوا کامپوس، رئیس باشگاه ریوآوه پرتغال پیش از این اعلام کرد حفظ مهدی طارمی برای فصل آینده سخت است و پیشنهادهای زیادی برای فروش این مهاجم ایرانی دارند. سه تیم بزرگ پرتغال شامل بنفیکا، پورتو و اسپورتینگ لیسبون در اندیشه جذب مهدی طارمی هستند و تیم آتلانتای ایتالیا نیز خواهان عقد قرارداد با این بازیکن در نقل‌وانتقالات تابستانی 2020 است.   انتهای پیام/
 امیدواری فاوره به رسیدن هوملس، سانچو و ویتسل به دِرکلاسیکر , سرمربی بوروسیا دورتموند معتقد است سه بازیکن کلیدی تیمش می‌توانند به بازی فردا شب با بایرن مونیخ برسند. , به گزارش خبرگزاری تسنیم،‌ تیم فوتبال بوروسیا دورتموند که از زمان از سرگیری مسابقات فصل جاری بوندس‌لیگای آلمان به ترتیب موفق شده با نتیجه 4 بر صفر شالکه را شکست دهد و با نتیجه 2 بر صفر بر ولفسبورگ غلبه کند، فردا شب (سه‌شنبه) در چارچوب هفته بیست‌وهشتم بوندس‌لیگا پذیرای بایرن مونیخ صدرنشین است. رسیدن سه بازیکن کلیدی دورتموندی‌ها یعنی جیدون سانچو، متس هوملس و اکسل ویتسل به دِرکلاسیکر در هاله‌ای از ابهام است، اما سرمربی زردپوشان وستفالن نسبت به بازگشت این سه بازیکن به بازی حساس فردا شب تیمش امیدوار است، دیداری که می‌تواند در سرنوشت قهرمانی این فصل بوندس‌لیگا تأثیرگذار باشد. لوسین فاوره در کنفرانس خبری که امروز (دوشنبه) برگزار شد، گفت: من فکر می‌کنم متس هوملس برای بازی کردن مقابل بایرن مونیخ آماده باشد. نمی‌توانم با اطمینان کامل صحبت کنم، اما 99 درصد او فردا در زمین خواهد بود. اکسل ویتسل هم از روز گذشته تمرین با تیم را شروع کرده و او هم می‌تواند فردا در ترکیب باشد. وی همچنین درباره هافبک انگلیسی تیمش اظهار داشت: جیدون تمرین کافی (در مدت قرنطینه) نداشته است. او حالا 10 روزی می‌شود که با تیم تمرین می‌کند. سانچو 20 دقیقه مقابل شالکه و کمی در دیدار با ولفسبورگ بازی کرد و کارش را به خوبی انجام داد. جیدون کم‌کم به شرایط ایده‌آل می‌رسد. او در تمرینات خوب کار می‌کند و کم‌کم به فرم سابق خود باز خواهد گشت. سانچو به آن شرایط خواهد رسید و من مشکلی در این راه نمی‌بینم. دو غول فوتبال آلمان در حالی از ساعت 21 فردا (سه‌شنبه) در ورزشگاه سیگنال ایدوناپارک به مصاف هم می‌روند که در حال حاضر بایرن مونیخ با 61 امتیاز صدرنشین است و دورتموند با 57 امتیاز در رتبه دوم قرار دارد. انتهای پیام/
 مهدی: تیم‌هایی که بدون ارسال تست تمرین کرده‌اند، متخلف هستند/ ما نمی‌توانیم پروتکل‌ها را تغییر دهیم , سهیل مهدی، سرپرست کمیته مسابقات سازمان لیگ فوتبال ایران می‌گوید تیم‌هایی که نتایج تست‌های کرونا خود را ارسال نکرده‌اند، متخلف هستند. , به گزارش خبرنگار ورزشی خبرگزاری تسنیم، سهیل مهدی، سرپرست کمیته مسابقات سازمان لیگ فوتبال در خصوص پروتکل‌های آغاز رقابت‌های لیگ برتر و وجود چند بازیکن و عضو تیم‌ها که مبتلا به کرونا شده‌اند، اظهار داشت: علی رغم فشار برخی تیم‌ها برای تعطیلی مسابقات لیگ، پس از اجازه ستاد مبارزه با کرونا پروتکل‌های لازم را اعلام کردیم و مدون شد. طبق پروتکل‌ها اگر پنج بازیکن یک تیم به کرونا مبتلا شوند، مسابقات آنها لغو خواهد شد و این شامل تمرینات نمی‌شود. حفظ سلامت و بهداشت تیم‌ها باید جزو اولویت‌های سازمان لیگ، فدراسیون فوتبال، فدراسیون پزشکی ورزشی باشد، اما در خصوص ابتلای بازیکنان برخی تیم‌ها به کرونا، ما فقط مصاحبه‌ها را دیدیم و جواب آزمایش‌ها برای ما ارسال نشده است. وی افزود: برخی باشگاه‌ها بعد از تست کرونا و پیش از ارسال نتایج برای ما، تمرینات خود را آغاز کرده‌اند که این خودش تخلف است‌. امیدوارم باشگاه‌ها پیش از انجام تمرینات تست‌ها را برای ما ارسال کنند که ببینیم آیا طبق پروتکل بوده یا نه. نتایج حاصل از تست‌ها باعث می‌شود تیمی اجازه تمرین داشته باشد یا نه. اینکه برخی باشگاه‌ها خودشان تمرینات را متوقف کرده‌اند، جای تشکر دارد اما باید نتایج تست‌ها را برای ما ارسال کنند تا بتوانیم آنها را کمک کنیم. باشگاه‌ها اصرار کردند که سه هفته زمان کمی است و تمرینات چهار هفته شود، اما با گذشت سه روز از تاریخ اعلام شده هنوز نتایج را برای ما ارسال نکرده‌اند و اصلا نمی‌دانیم آیا تست گرفته‌اند یا نه. از ما انتظار دارند اما خودشان در کارها تعجیلی ندارند. سرپرست کمیته مسابقات سازمان لیگ فوتبال در خصوص اینکه آیا ناظر اقدامات بهداشتی و رعایت پروتکل‌ها سازمان لیگ است یا ستاد مبارزه با کرونا در ورزش، گفت: ستاد مبارزه با کرونا در ورزش نیروهایی را آموزش داده و آنها را موظف کرده هر روز در تمرین تیم‌ها حاضر شوند و نظارت کنند. فکر نمی‌کنم از فردا تیمی باشد که ناظر نداشته باشد. مهدی در خصوص اینکه برخی باشگاه‌ها می‌گفتند بازیکنان آنها در قرنطینه هستند اما حالا با انجام تست‌ها مشخص شده برخی بازیکن کرونایی دارند در حالی که لیگ هم تعطیل بود، خاطرنشان کرد: دقیقاً این صحبت ما هم بود که می‌گفتیم اگر بازیکن تحت کنترل باشد، ریسک کمتری دارد و با این اولیه این نتایج به دست آمده و نشان می‌دهد که بسیاری از موارد در بسیاری از تیم‌ها رعایت نشده است. باشگاه‌ها با وادار به انجام پروتکل‌ها کردیم که نشان داد نظارت درستی از راه دور روی بازیکنان نبوده است. وی درباره مثبت شدن تست 7 بازیکن گل‌گهر و احتمال تعویق دیدارهای این تیم و اینکه اگر بازهم تعداد بازیکنان کرونایی در سایر تیم‌ها نی پز افزایش یابد بازهم اصراری به ادامه لیگ وجود دارد یا نه، اظهار داشت: اولویت ما سلامتی بازیکنان است و به هیچ وجه راضی به خطر افتادن سلامتی بازیکنان نیستیم. یک ماه باشگاه‌ها فرصت تمرین دارند که اگر در این یک ماه پروتکل‌ها را به درستی رعایت کنند، وضعیت سفید خواهد شد. اگر اینطور نباشد قاعدتا ما روش‌هایی داریم که مسابقات آن تیم یا مسابقات لیگ را به تعویق بیندازیم یا حتی آن تیم را کنار بگذاریم. سرپرست کمیته مسابقات سازمان لیگ فوتبال در خصوص اینکه آیا بازی‌ها در تاریخ اعلام شده آغاز می‌شود یا نه، گفت: منتظریم باشگاه‌ها نتایج را برای ما ارسال کنند و اگر نتیجه تست بازیکنی مثبت باشد یا مشکوک باشد، آزمایشگاه مورد اعتماد را معرفی خواهیم کرد تا تست گیری انجام شود. مهدی درباره اینکه برخی باشگاه‌ها اعلام کرده‌اند توانایی اجرای تمام پروتکل‌ها از جمله گرفتن پرواز چارتر یا اتاق تکی در هتل‌ها را ندارند و آیا این پروتکل‌ها قابل تغییر است یا نه، گفت: تغییر هر گونه پروتکلی در اختیار نهادهای بهداشتی و ستاد مبارزه با کرونا در ورزش است و ما نمی‌توانیم پروتکل‌ها را تغییر دهیم. این شرایط هم فقط مختص کشور ما نیست و تمام دنیا درگیر آن هستند، فکر می‌کنم تمامی تیم‌ها احترام به روح قهرمانی مسابقات را از هفته نخست تا پایان مسابقات با باید حفظ کنند. اگر ادامه مسابقات برای آنها فایده‌ای ندارد، اگر این شرایط هم نبود برای آنها ادامه مسابقات فایده نداشت و به نظرم آنها از شرایط فعلی خسته شده‌اند که چنین صحبت‌هایی می‌کنند.   انتهای پیام/
 بایرلورکوزن به دنبال سردار آزمون , باشگاه بایرلورکوزن هم به صف مشتریان سردار آزمون اضافه شد. , به گزارش خبرگزاری تسنیم، سایت ایتالیایی «areanapoli.it» گزارش داد باشگاه بایرلورکوزن نسبت به جذب سردار آزمون از زنیت سن‌پترزبورگ علاقه‌مند است، مهاجمی که مورد توجه باشگاه ناپولی هم قرار دارد. پس از اینکه باشگاه‌هایی همچون وستهام، اورتون، آرسنال و لسترسیتی با این مهاجم ایرانی تماس گرفته‌اند، حالا نوبت به باشگاه‌های بوندس‌لیگایی رسیده است. بر اساس این گزارش باشگاه‌های آلمانی از جمله بایرلورکوزن در حال جمع‌آوری اطلاعات مربوط به سردار آزمون هستند، مهاجمی که ممکن است در پایان فصل با ترک لیگ برتر روسیه به مقصد یکی از لیگ‌های معتبر اروپایی، جهشی بزرگ در دوران حرفه‌ای‌اش داشته باشد. در ادامه این گزارش آمده است؛ آزمون می‌داند چه سرنوشتی برای هموطنان خود از جمله علیرضا جهانبخش، آندرانیک تیموریان، کریم باقری و اشکان دژاگه در فوتبال باشگاهی انگلیس رقم خورده است که شانس کمی برای بازی داشته‌اند و تقریباً همیشه نیمک‌نشین بوده‌اند، از این‌رو ممکن است راهی انگیس نشود. در مقابل این مهاجم ایرانی در بوندس‌لیگا فضای بیشتری برای تحمیل خود به ترکیب اصلی خواهد داشت. هنوز زود است که بشود گفت چه اتفاقی خواهد افتاد، اما بوندس‌لیگای آلمان مقصدی نیست که بشود به آن دست رد زد. آزمون 25 ساله که تا پایان ماه ژوئن 2022 تحت‌قرارداد زنیت سن‌پترزبورگ است، این فصل در 29 بازی از رقابت‌های مختلف برای این تیم روسی به میدان رفته که حاصل آن 14 گل‌زده و 7 پاس‌گل بوده است. انتهای پیام/
 فکری: هجمه‌ها و توهین‌ها به من برنامه‌ریزی شده بود/ خیلی‌ها به استقلال خیانت کردند , محمود فکری، سرمربی تیم فوتبال استقلال گفت: هجمه‌ها و انتقادها به من از روی نادانی یا عدم شناخت نبود، بلکه برنامه‌ریزی شده بود. , محمود فکری در گفت‌وگو با خبرنگار ورزشی خبرگزاری تسنیم، درباره شروع دوباره مسابقات لیگ برتر پس از وقفه طولانی به دلیل شیوع ویروس کرونا، اظهار داشت: خیلی‌ها در دنیا دچار این ویروس شده و خوب شدند. درصد کرونا در ورزشکاران کمتر بوده است. اگر چه مشخص نیست آمارهایی که می‌دهند، چقدر درست است. یکسری نیز شیطنت می‌کنند و برای اینکه بازی‌ها برگزار نشود، آمار غیر واقعی می‌دهند. وی افزود: قرار نیست هر کسی دچار ویروس کرونا شود، اتفاق خاصی برای او بیفتد. از طرفی، مشاغل کارشان را آغاز کرده‌اند تا چرخه اقتصادی راه بیفتد، فوتبال نیز با رعایت مسائل بهداشتی از سر گرفته می‌شود، هر چند بازیکنان درون زمین تنه به تنه می‌شوند و برخورد فیزیکی دارند، اما قرار نیست اتفاق خاصی بیفتد و بیشتر کسانی که بیماری دیابت، سرطان را داشته یا سن بالایی داشته‌اند، فوت کرده‌اند. این ویروس پیچیده است و کاری نمی‌توان کرد. سرمربی تیم فوتبال نساجی مازندران با اشاره به معضلات برگزار نشدن ادامه مسابقات لیگ برتر تصریح کرد: اگر لیگ را تعطیل کنیم، لیگ فصل آینده نیز باید تعطیل شود، چرا که گفته شده که اوج گیری ویروس در ماه‌های بعد آغاز خواهد شد. بنابراین، قرار نیست ویروس کرونا از بین برود و باید با این شرایط، منطقی تصمیم گرفت و اگر بخواهیم با تنش موضع‌گیری کنیم، نمی‌توانیم تصمیم درستی بگیریم.  فکری در مورد اینکه اظهاراتش ممکن است مخالفانی داشته باشد، خاطرنشان کرد: صد در صد همینطور است. بالای 10 باشگاه از جمله باشگاه خودمان یعنی نساجی خواهان عدم برگزاری لیگ بودند و ما هم حمایت کردیم، اما اگر در مجموع قرار به تعطیلی باشد، فصل بعد نیز باید تعطیل شود. اعلام کرده‌اند که در ماه‌های آینده بار دیگر شاهد شیوع ویروس کرونا خواهیم بود. وی در خصوص اینکه با استقلال افتخارات زیادی کسب کرده است، اما اظهارات اخیرش در رابطه با قهرمانی پرسپولیس در صورت تعطیلی لیگ، باعث انتقاد هواداران استقلال از او شد، گفت: خیلی نمی‌خواهم بار دیگر وارد این قضیه شوم که گفته بودم در صورت برگزار نشدن لیگ، قهرمانی به پرسپولیس برسد. وقتی اینها را گفتیم استقلالی‌ها انتقاد کردند که در سال‌های قبل تیم‌هایی بودند که با اختلاف زیادی در صدر جدول قرار داشتند، اما تیم‌های پایین جدول آنها را گرفتند. ما گفتیم بازی‌ها برگزار شود تا حق به حقدار برسد، ولی موضع‌گیری باشگاه استقلال مخالفت با برگزاری بازی‌هاست. سرمربی تیم فوتبال نساجی مازندران ادامه داد: به ما انتقاد و توهین کردند که لیگ برگزار شود، چون اگر استقلال تیم فولاد خوزستان را در بازی عقب افتاده خود شکست دهد، شانس زیادی برای قهرمانی خواهد داشت. امروز اما می‌گویند لیگ برگزار نشود. ما که نفهمیدیم با چه تصمیمی موافق هستند. بهتر است با این شرایط کنار بیاییم و زندگی کنیم.  فکری درباره اینکه شاید نسل جدید او را نمی‌شناسد، تصریح کرد: اتفاقا نسل جدید فکری را خوب می‌شناسد و برای شناختن لازم نیست که بازی‌ها را دیده باشد. نسل جدید با سرچ کردن در اینترنت می‌تواند بفهمد فکری برای استقلال چه کار کرده است. بحث این است که حملات و انتقادها مهندسی شده بود.  وی با اشاره به حملاتی که به او شد، افزود: یکی از انتقادها به من این بود که 9 بازی در لیگ باقی مانده است و چطور گفته‌ام پرسپولیس باید قهرمان شود. الان که لیگ می‌خواهد برگزار شود تا حق به حقدار برسد، چرا استقلال مخالف برگزاری است؟ طرفداران این تیم حق دارند که بازی‌ها برگزار شود، چون اتفاقات زیادی در فوتبال می‌افتد. زمانی در استقلال 12 امتیاز بالاتر از پرسپولیس بودیم، اما در نهایت این تیم جای ما را گرفت و سایپا نیز قهرمان شد. هواداران استقلال حق دارند که خواهان ادامه لیگ باشند، چون امتیازات زیادی رد و بدل می‌شود، اما چرا از باشگاه خودشان انتقاد نمی‌کنند که چرا مخالف برگزاری لیگ هستند؟ اگر لیگ برگزار شود، حق به حقدار می‌رسد.  سرمربی تیم فوتبال نساجی مازندران یادآور شد: اینکه بگوییم هجمه‌های وارد شده از روی نادانی و عدم شناخت بوده است، درست نیست، بلکه برنامه ریزی شده بود و از احساسات هواداران سو استفاده کردند. هجمه‌ها و توهین‌هایی به من شد که از خانواده خودمان بود.  فکری درباره اینکه اظهارنظرهای بعدی او را به اختلاف با فرهاد مجیدی ارتباط دادند،گفت: بارها تاکید کردم که هیچ فردی مدنظرم نبود و صحبتم کلی بود. کاری ندارم که چه کسی به خودش گرفته است. اگر گفتم خیانت کرده‌اند، بحثم این بود که خیلی‌ها به استقلال خیانت کردند. اسمی نبردم، اما اگر کسی به خودش گرفته است، ارتباطی به ما ندارد.  وی در ادامه گفت‌‌وگوی خود با خبرگزاری تسنیم، درباره وضعیت تیمش با شروع تمرینات گفت: ما نظم خاصی در تمرینات به صورت مجازی داشتیم و بازیکنان را رها نکردیم. فرصت باقی مانده تا آغاز لیگ کم نیست و تنها مسئله ما فاصله کم بازی‌ها خواهد بود، چون ممکن است مشکلاتی ایجاد کند.  سرمربی تیم فوتبال نساجی مازندران در پایان تاکید کرد: نظرات مختلفی برای شروع دوباره لیگ می‌شنویم و خواهشم این است که نظرات را بشنویم و احترام بگذاریم. قرار نیست به نظرات دیگران توهین کنیم. امیدوارم تصمیمی گرفته شود که ضرر کمتری برای فوتبال ما داشته باشد.  انتهای پیام/
 درخواست باشگاه گل گهر سیرجان از سازمان لیگ؛ تمامی تیم‌ها در آزمایشگاه‌های معتبر تست بدهند , باشگاه گل گهر سیرجان با انتشار نامه‌ای از سازمان لیگ درخواست کرد تمامی تیم‌های لیگ برتری در آزمایشگاه معتبر تست ویروس کرونا بدهند. , به گزارش خبرگزاری تسنیم، متن کامل بیانیه باشگاه گل گهر سیرجان، پیرامون ابتلا تعدادی از اعضای تیم فوتبال گل گهر به ویروس کرونا به شرح ذیل است: در پی درج خبری در رسانه‌های کشور، مبنی بر ابتلای تعدادی از بازیکنان تیم فوتبال گل گهر به ویروس کرونا، باید به اطلاع مردم خوب و ورزش دوست کشورمان برسانیم؛ پس از انجام تست کرونا توسط یکی از معتبرترین آزمایشگاه‌های کشور به باشگاه گل‌گهر اعلام شد که متاسفانه تعدادی از بازیکنان و کادر فنی تیم به ویروس مذکور مبتلا هستند. از آن‌جا که سلامت بازیکنان، کادر فنی و خانواده ایشان مهم‌ترین دغدغه باشگاه گل گهر است، بلافاصله تمرینات تیم فوتبال گل‌گهر تعطیل شد و کلیه بازیکنان و کادر فنی نیز قرنطینه شدند. متعاقب این ماجرا با تصمیم پزشک تیم مقرر شد که یک‌بار دیگر از همه‌ اعضای تیم تست‌های لازم گرفته شود. این اطمینان خاطر را به کلیه همشهریان و همراهان باشگاه گل گهر می‌دهیم که همچنان بر اساس پروتکل‌های وزارت بهداشت و درمان و وزارت ورزش و جوانان عمل خواهیم کرد، چراکه همواره مهم‌ترین رسالت باشگاه گل گهر، تلاش در جهت افزایش سطح سلامت جسمی و روحی تمامی مخاطبان و همیارانِ خود در سراسر  ایران اسلامی بوده است. اما پیشنهاد باشگاه گل گهر به سازمان لیگ، پیگیری الزامی‌شدنِ اخذِ تست از تمامی تیم‌ها، در آزمایشگاه‌های معتبر است که در صورت استفاده همه‌ی تیم‌ها از یک آزمایشگاه واحد، «صحت» و «اعتبار» نتایج تست‌ها تضمین خواهد شد. در پایان یادآور می‌شود که اخبار و تصمیمات جدید این باشگاه، از طریق درگاه‌های رسمی اطلاع‌رسانی باشگاه گل گهر به سمع و نظر مخاطبان خواهد رسید.  انتهای پیام/
 یک ویدئوی جنجالی، عامل جدایی گوتزه از دورتموند! , دلیل اصلی جدایی قریب‌الوقوع ستاره تیم فوتبال بوروسیادورتموند فاش شد. , به گزارش خبرگزاری تسنیم، روزنامه جنجالی «سان» یک ویدئوی جنجالی را عامل مجاب شدن سران تیم فوتبال بوروسیادورتموند به فروش ماریو گوتزه، ستاره زرد و مشکی‌ها دانست. بنا بر ادعای «سان»، در طول دوران قرنطینه، ماریو گوتزه  و همسرش در یک شبکه اجتماعی  ویدیویی را منتشر کردند که طی آن، ماریو گوتزه لباس زنانه برتن کرد. ظاهرا این مساله و حواشی جانبی باعث بی‌میلی مدیران دورتموند نسبت به حفظ گوتزه شده است. گفته می‌شود  میلان، زننده گل قهرمانی تیم ملی آلمان در جام‌جهانی 2014 را می‌خواهد.   انتهای پیام/
 دستیار جدید سیمئونه مشخص شد , از کمک مربی جدید تیم فوتبال اتلتیکومادرید رونمایی شد. , به گزارش خبرگزاری تسنیم، گابی، مدافع سابق تیم فوتبال اتلتیکومادرید به عنوان کمک مربی و دستیار دیه‌گو سیمئونه به این تیم بازمی‌گردد.  با مشخص شدن جدایی جرمن بورگوس در پایان فصل، گابی فرناندس به عنوان دستیار جدید دیگو سیمئونه روی نیمکت اتلتیکو مادرید خواهد نشست.  بورگوس قصد دارد بلافاصله بعد از ترک اتلتیکو، کارنامه مربیگری خود را آغاز کند. قرارداد گابی در تاریخ 30 ژوئن با السد قطر به پایان می‌رسد و بعد از آن راهی اسپانیا خواهد شد. در ترکیب کادر فنی جدید سیمئونه، نلسون ویواس هم حضور خواهد داشت.   انتهای پیام/
 کابایرو: پس از شکست مقابل کرواسی تهدید به مرگ شدم , سنگربان تیم ملی فوتبال آرژانتین گفت که پس از شکست تیمش در مرحله گروهی جا‌م‌جهانی ۲۰۱۸ روسیه از سوی هواداران تهدید شده است. , به گزارش خبرگزاری تسنیم، ویلی کابایرو، سنگربان تیم ملی فوتبال آرژانتین در جام‌جهانی 2018 ادعا کرد به خاطر اشتباهاتی که  به شکست 3 - صفر کشورش مقابل کرواسی در مرحله گروهی جام جهانی انجامید، از جانب هواداران آبی و سفیدها تهدید به مرگ شد. او درباره اشتباهش در آن بازی گفت: توپ را بلند کردم تا به سالویو برسانم اما پایم به زمین گیر کرد. توپ به شکل غیرمنتظره‌ای بلند شد و مقابل ربیچ افتاد. همه فکر کردند می‌خواستم پاس چیپ بدهم اما این‌طور نبود. در طول دوران حرفه خودم  هرگز چنین  به توپ ضربه نزده بودم. فقط می‌خواستم  توپ را بلند کنم چون 2  مهاجم حریف به من نزدیک شده بودند. روز بعد از آن اشتباه، همه شماره تلفن من را داشتند! واقعا روزهای بدی را سپری کردم. او در ادامه افزود: پیام‌های عجیبی برای من ارسال شد. حتی تهدید به مرگ شدم. در آن لحظه فقط به فکر خانواده و آینده خود بودم. می‌خواستم  فرصتی به من داده شود تا آن اشتباه را جبران کنم اما تصمیم سامپائولی برای بازی دادن به فرانکو آرمانی را درک می‌کنم. فرانکو واقعا عملکرد خوبی در ادامه مسابقات داشت.   انتهای پیام/
 فوتبالیست‌ها پس از رهایی از کرونا مشکلات تنفسی خواهند داشت , یک تحقیق پزشکی، فوتبالیست‌های مبتلا به ویروس کرونا را نگران کرده است. , به گزارش خبرگزاری تسنیم، نتایج یک تحقیق پزشکی ثابت کرده بازیکنان فوتبال حتی پس از بهبودی از بیماری کرونا  و به دست آوردن سلامت  تا ماه‌ها با مشکلات تنفسی دست و پنجه نرم خواهند کرد. کمیته علمی وابسته به دولت ایتالیا در تحقیقات خود از بهبودیافتگان ویروس کرونا به این نتیجه رسیده که افراد مبتلا به این ویروس حتی پس از درمان، ممکن است تا چند ماه از مشکلات تنفسی رنج ببرند. لوکا ریچلدی، یکی از اعضای این کمیته در مصاحبه با La Repubblica گفت:در بسیاری از افرادی که به ویروس کرونا مبتلا شدند و دیگر علایم این ویروس را ندارند، حتی پس از بهبودی، مشکلات تنفسی مشاهد شد که ممکن است این نارسایی تا ماه‌ها  ادامه یابد. در زمان شیوع بیماری سارس هم  داده‌ها ثابت کرد مبتلایان تا 6 ماه بعد از مشکلات تنفسی رنج می‌برند. در این حالت  گنجایش ریه و قدرت ماهیچه‌های تنفسی کاهش می‌یابد. بنابراین به عنوان مثال ممکن است با 6 دقیقه پیاده روی، این نارسایی نمایان شود. حتی در نمونه‌هایی، بافت ریه آسیب می‌بیند پس طبیعی است با یک پیاده روی معمولی این افراد دچار مشکلات تنفسی شوند.   انتهای پیام/
 رونمایی از ظاهر جدید رونالدو در اینستاگرام + عکس , ستاره تیم فوتبال یوونتوس باز هم ظاهرش را تغییر داد. , به گزارش خبرگزاری تسنیم، کریس رونالدو، فوق ستاره پرتغالی تیم فوتبال یوونتوس از چهره جدید خودش رونمایی کرد.  رونالدو که این ایام با موهای بلند خود و  ظاهری متفاوت در تمرینات یوونتوس حاضر می‌شود، باز هم مدل مویش  را تغییر داد و در اینستاگرام از ظاهر جدیدش رونمایی کرد. رونالدو با انتشار تصویری نوشت: مورد تایید است؟     انتهای پیام/
 پرسپولیس پرونده برانکو را به CAS برد , مدیر امور حقوقی باشگاه پرسپولیس گفت: لایحه مربوط به پرونده برانکو ایوانکوویچ امروز سه‌شنبه و در موعد مقرر برای C.A.S ارسال شد. , به گزارش خبرگزاری تسنیم مهدی خواجوند در گفت و گو با سایت رسمی باشگاه پرسپولیس و در پاسخ به ابراز نگرانی‌ها در شبکه‌های اجتماعی، در مورد اقدام حقوقی باشگاه در پرونده برانکو ایوانکوویچ، اظهار داشت: این ابراز نگرانی را قبل از این هم شاهد بودیم و در حالی که بعضا از قصور باشگاه صحبت می‌شد مشخص شد، این طور نبوده است. باشگاه حتی این توفیق را به دست آورد که هزینه‌ها از محل منابع مالی باشگاه نزد فیفا پرداخت شد. در مورد ارسال لایحه هم، این کار امروز، سه‌شنبه، در موعد قانونی انجام شد. شاید دلیل ابراز نگرانی‌ها به شمارش روزها مربوط باشد، چون مهلت 21 روزه بر اساس روزهای کاری تعیین می‌شود. به هر حال خاطر هواداران آسوده باشد که امور مربوط به پرونده‌ها به خوبی پیگیری می‌شود و از این بابت جای نگرانی نیست. وی درباره صحبت‌های مطرح شده از سوی برانکو ایوانکوویچ که برنامه‌ای برای مذاکره ندارد و باشگاه باید مسائل را با وکیل وی دنبال کند، ادامه داد: تاکید باشگاه بر امکان مذاکره و مصالحه است ولی این امکان یکسری شرایط لازم دارد.  تمایل طرف مقابل هم از شرایط مذاکره و مصالحه است و در این باره صحبت خاصی ندارم. مدیر امور حقوقی پرسپولیس درباره شایعه مذاکره با بودیمیر خاطر نشان کرد: همانطور که گفتم نگاه مدیریت باشگاه، تاکید و ترجیح امکان مذاکره و مصالحه است ولی من هم تکالیف حقوقی دارم. سعی می‌کنیم هر دو نگاه را به موازات هم پیش ببریم. در این پرونده، در مرحله انتخاب داور بودیم. در نهایت مقرر شد پرونده به صورت تک‌داور در C.A.S دنبال شود. در این ارتباط نامه‌ای دریافت کردیم که پاسخ متناسب نیز ارسال شد و منتظر اظهار نظر دادگاه ورزش هستیم. خواجوند همچنین درباره آخرین سیر تحول پرونده کالدرون و دستیاران وی، گفت: در این پرونده با توجه به تبادل لوایح و اعلام فیفا، در مرحله صدور حکم در کمیته تعیین وضعیت قرار داریم.   انتهای پیام/
 بوندس‌لیگا|بایرن‌مونیخ با برتری در زمین دورتموند به هشتمین قهرمانی متوالی نزدیک شد , تیم باواریایی، «درکلاسیکر» خارج از خانه را فتح کرد و به قهرمانی در فصل جاری بوندس‌لیگا نزدیک شد. , به گزارش خبرگزاری تسنیم، تیم فوتبال بایرن‌مونیخ با برتری یک - صفر در خانه بدون تماشاگر بوروسیادورتموند در حساس‌ترین بازی هفته بیست و هشتم رقابت‌های بوندس‌لیگای یک آلمان، ضمن افزایش اختلافش با این تیم به هشتمین قهرمانی متوالی در این رقابت‌ها نزدیک شد.  کیمیش با گلزنی در دقیقه 43، بایرن را پیروز به رختکن فرستاد و تلاش 2 تیم در نیمه دوم نتیجه دیگری نداشت. در نهایت باواریایی‌ها با برتری در ورزشگاه دورتموند 64 امتیازی شده و با افزایش اختلافشان با دورتموند رده دومی به 7 امتیاز در آستانه هشتمین قهرمانی پی در پی در بوندس‌لیگا قرار گرفتند.   انتهای پیام/
 گزارش تمرین پرسپولیس|سوپر گل ترابی در روز پا به توپ شدن گل‌محمدی و باقری , تیم فوتبال پرسپولیس، تمرین عصر امروز(سه شنبه) را در حالی انجام داد که یحیی گل‌محمدی و کریم باقری در فوتبال تمرینی پا به توپ شدند و مهدی ترابی هم یک گل دیدنی زد. , به گزارش خبرگزاری تسنیم و به نقل از سایت رسمی باشگاه پرسپولیس، تمرین امروز(سه‌شنبه)سرخپوشان از ساعت 17:30 دقیقه به صورت رسمی آغاز شد. * بازیکنان تیم 15 دقیقه زودتر در زمین حاضر و به کارهای انفرادی یا آقا وسط و کری خوانی برای نگه داشتن توپ روی هوا پرداختند. * در بخشی از این مرحله، یحیی گل‌محمدی با امیر روستایی مسابقه‌ای را ترتیب داد که جالب توجه بود. * شروع رسمی تمرین با آقا وسط بود والبته تیمی که وسط بود بعد از گرفتن توپ باید آن را در یک از 4 دروازه کوچک که چیده شده بود جای می‌داد تا جای خود را عوض کند. * بخش بعدی تمرین، ترکیبی از کار‌های بدنی و زمان بندی برای شوتزنی بود. بازیکنان باید از یک سری موانع می‌گذشتند و بعد استارت به سمت دروازه، پاس را می‌گرفتند و برای گلزنی اقدام می‌کردند. * فوتبال درون تیمی بخش بعدی کار سرخپوشان بود که در جریان آن، یحیی گل‌محمدی و کریم باقری هم پا به توپ شده و بازیکنان را همراهی کردند. * این بازی با پیروزی تیم مشکی به پایان رسید و مهدی ترابی با سوپر گلی شبیه ‌گلش به تیم فوتبال پیکان مورد تشویق همبازیانش قرار گرفت. * تمرین سرخپوشان پس از 85 دقیقه به پایان رسید.  انتهای پیام/  
 پیروزی پیکان مقابل خوشه طلایی در دیداری دوستانه , تیم فوتبال پیکان در دیداری دوستانه به مصاف تیم دسته اولی خوشه طلایی ساوه رفت که در این دیدار به برتری دست یافت. , به گزارش خبرنگار ورزشی خبرگزاری تسنیم، تیم فوتبال پیکان پس از آغاز تمریناتش عصر امروز (سه‌شنبه) در دیداری دوستانه و با رعایت پروتکل های بهداشتی به مصاف تیم خوشه طلایی ساوه رفت و با نتیجه 3 بر یک به پیروزی رسید. در این دیدار سعید واسعی، شهریار مغانلو و میلاد شیخ سلیمانی زننده گل‌های پیکان بودند.   انتهای پیام/
 بوندس‌لیگا|ترکیب اصلی بایرن‌مونیخ و بوروسیادورتموند اعلام شد , از ۲۲ بازیکن شروع‌کننده «درکلاسیکر» فوتبال آلمان رونمایی شد. , به گزارش خبرگزاری تسنیم، سرمربیان بایرن‌مونیخ و بوروسیادورتموند ترکیب اصلی تیم‌هایشان برای جدال امشب در چارچوب هفته بیست و هشتم رقابت‌های بوندس‌لیگا را اعلام کردند.  بر این اساس دورتموند با ترکیب بورکی، پیژک، هوملس، آکانجی، حکیمی، دلینی، داهو، گریررو، ازار، برنت و هالند و بایرن با نویر، بوآتنگ، پاوار، دیویس، آلابا، کیمیش، گورتسکا، مولر، گنبری، لواندوفسکی و کومان به میدان می‌روند.  این بازی راس ساعت 21 امشب به وقت ایران در ورزشگاه خالی از تماشاگر «سیگنال ایدوناپارک» و به میزبانی دورتموند آغاز می‌شود.   انتهای پیام/
 گزارش تمرین استقلال| فوتبال درون تیمی در پشت درهای بسته , تیم فوتبال استقلال عصر امروز (سه‌شنبه) نیز تمرینات خود را پشت درهای بسته برگزار کرد. , به گزارش خبرگزاری تسنیم، تمرین تیم فوتبال استقلال از ساعت 18 امروز (سه‌شنبه) در مجموعه انقلاب و پشت درهای بسته برگزار شد. آبی‌پوشان بعد از نرم دوی و گرم کردن، به پاسکاری ترکیبی مشغول شدند. در ادامه بازیکنان استقلال به فوتبال درون تیمی پرداختند که پایان‌بخش تمرینات آبی‌پوشان بود.     انتهای پیام/
 ۵ باشگاه از ۳ لیگ مختلف در پی جذب مجید حسینی , پنج باشگاه نسبت به جذب مدافع ایرانی تیم فوتبال ترابزون‌اسپور علاقه‌مند هستند. , به گزارش خبرگزای تسنیم، نشریه ترکیه‌ای «دامگا» خبر داد، با وجود اینکه باشگاه ترابزون‌اسپور به دنبال ارائه پیشنهادی جدید به سیدمجید حسینی برای تمدید قراردادش است، پنج باشگاه از سه لیگ مختلف خواهان به خدمت گرفتن این مدافع 23 ساله هستند. پیش از این همین نشریه ترکیه‌ای خبر داده بود، باشگاه ترابزون‌اسپور که اخیراً بند تمدید یک ساله قرارداد مجید حسینی را فعال کرد، قصد دارد به این مدافع ایرانی قرارداد دو ساله جدیدی را پیشنهاد دهد و او را برای مدت بیشتری در اختیار داشته باشد. طبق این گزارش، باشگاه ترابزون‌اسپور در حالی به دنبال تمدید قرارداد حسینی است که دو باشگاه پیشنهادی یک میلیون یورویی برای جذب این مدافع ایرانی داده‌اند که البته باشگاه ترابزون‌اسپور این پیشنهادات را رد کرده‌ است. در صورتی که سیدمجید حسینی با ترابزون‌اسپور برای تمدید قرارداد به توافق نرسد، می‌تواند در ماه ژانویه با باشگاه‌های دیگر مذاکره کند، هرچند اولویت او ماندن در جمع آبی‌وعنابی‌هاست و بارها تأکید کرده از بودن در این تیم خوشحال است. «دامگا» با اشاره به بازی‌های درخشان و عملکرد موفق مجید حسینی در ترکیب تیم ملی فوتبال ایران و ترابزون‌اسپور خبر داد این بازیکن پیشنهادهایی از دو باشگاه ایتالیایی، دو باشگاه روسی و یک باشگاه آلمانی دارد. انتهای پیام/
 حضور ۶ شطرنج‌باز ایرانی در مسابقات آنلاین قهرمانی آسیا , مسابقات شطرنج قهرمانی جوانان آسیا به صورت آنلاین و با حضور نمایندگان کشورمان برگزار می‌شود. , به گزارش خبرگزاری تسنیم و به نقل از روابط عمومی فدراسیون شطرنج، مسابقات شطرنج قهرمانی جوانان آسیا در دو بخش دختران و پسران از فردا (چهارشنبه) به صورت آنلاین برگزار می‌شود و از کشور ایران سه دختر و سه پسر در این رقابت‌ها شرکت می‌کنند. مبینا علی‌نسب، آناهیتا زاهدی‌فر و میترا اصغرزاده در بخش بانوان و پرهام مقصودلو، محمدامین طباطبایی و آرش طاهباز در بخش آقایان نمایندگان کشورمان در این مسابقات هستند.   این مسابقات در دو مرحله برگزار می‌شود. در مرحله اول آسیا را به هفت زون تقسیم کرده‌اند که ایران در زون سه یک قرار دارد. بعد از مرحله مقدماتی سه نفر از هر بخش بالا می‌آیند و مرحله فینال چهارشنبه آینده برگزار می‌شود. چهارشنبه این هفته مرحله مقدماتی برای نمایندگان ایران است و چهارشنبه هفته بعد فینال مسابقات برگزار خواهد شد. انتهای پیام/
 دست رد سرمربی ترابزون‌اسپور به هافبک‌های پرسپولیس و استقلال , سرمربی تیم فوتبال ترابزون‌اسپور پیشنهاد به خدمت گرفتن دو هافبک‌ پرسپولیس و استقلال را رد کرده است. , به گزارش خبرگزاری تسنیم، نشریه «دامگا» ترکیه در گزارشی به قلم بوراک ذیهنی خبر داد، حسین چیمشیر، سرمربی تیم فوتبال ترابزون‌اسپور ترکیه در حال بررسی گزارش تیم استعدادیاب‌های این باشگاه است که در حال جمع‌آوری اطلاعات لازم از بازیکنانی هستند که می‌توانند گزینه‌ای برای پیوستن به جمع آبی‌وعنابی‌ها در تابستان پیش رو باشند. سرمربی ترکیه‌ای ترابزون‌اسپور اما نمی‌خواهد در این زمینه عجولانه تصمیم‌گیری کند و به دنبال انتخاب گزینه‌های درستی به منظور تقویت ترکیب تیم تحت هدایت خود است. در این راستا گزینه‌های مختلفی از سوی مدیر برنامه‌ها و واسطه‌ها به باشگاه ترابزون‌اسپور هم پیشنهاد شده است که نام دو بازیکن ایرانی نیز در بین آنها دیده می‌شود، بازیکنانی که متعلق به دو رقیب سنتی در فوتبال باشگاهی ایران هستند. بر اساس این گزارش، پس از پیوستن وحید امیری و سیدمجید حسینی به ترابزون‌اسپور و انتقال اللهیار صیادمنش به فنرباغچه، حالا مهدی ترابی، هافبک پرسپولیس و علی کریمی، هافبک استقلال به باشگاه ترابزون‌اسپور پیشنهاد شده‌اند، اما با مانعی به نام حسین چیمشیر مواجه شده‌اند، چرا که سرمربی 40 ساله آبی‌وعنابی‌ها این دو بازیکن را برای پیوستن به این تیم ترکیه‌ای تأیید نکرده است. انتهای پیام/
 مجیدی خواستار تضمین برای سلامتی بازیکنان استقلال شد , فرهاد مجیدی طی نامه‌ای خطاب به مدیرعامل و معاون ورزشی باشگاه استقلال خواستار دریافت تضمین این باشگاه از نهادها و ارگان‌های مختلف برای سلامتی بازیکنان شد. , به گزارش خبرگزاری تسنیم و به نقل از سایت رسمی باشگاه استقلال، فرهاد مجیدی سرمربی تیم فوتبال استقلال طی نامه‌ای خطاب به احمد سعادتمند مدیرعامل و سعید رمضانی معاون ورزشی این باشگاه، نسبت به شرایط کرونایی در فوتبال ایران ابراز نگرانی کرد. در این نامه مجیدی با اشاره به مثبت اعلام شدن تست کرونای چند بازیکن و اعضای برخی تیم‌های مختلف لیگ برتر، از سعادتمند و رمضانی خواسته است که این موضوع را پیگیری کنند که آیا ارگان یا نهادی می‌تواند تضمین دهد که در صورت ادامه تمرینات و آغاز مسابقات، سلامتی بازیکنان بیش از این به خطر نمی‌افتد یا نه؟ اگر چنین ارگان یا نهادی وجود دارد، بهتر است معرفی شود تا تضامین لازم از آنجا گرفته شود. مجیدی در این نامه اعلام کرده است در صورتی که تضمینی در این زمینه وجود نداشته باشد تصمیمات مقتضی در این مورد اتخاذ خواهد شد.  انتهای پیام/
 افشای دلیل رفتن آنری به آرسنال با وجود تمایل خودش برای بازی در منچستریونایتد بعد از ۲۱ سال! , ستاره فرانسوی سابق تیم فوتبال آرسنال پیش از پیوستن به این تیم می‌توانست به منچستریونایتد ملحق شود، اما یک نفر مانع پیوستن او به شیاطین سرخ شد. , به گزارش خبرگزاری تسنیم و به نقل از نشریه سان، تمام هواداران فوتبال تیری آنری را به‌عنوان اسطوره آرسنال می‌شناسند، اما 21 سال قبل اگر یک نفر موافقت می‌کرد ممکن بود اکنون نام او در فهرست برترین‌های تاریخ باشگاه منچستریونایتد به ثبت برسد. آن یک نفر هم کسی نبود جز سرالکس فرگوسن، سرمربی وقت شیاطین سرخ. این ادعا شخصی به نام «نِد کِلی» رئیس سابق تیم امنیت ورزشگاه اولدترافورد است که می‌گوید آنری قلباً دوست داشت برای منچستریونایتد بازی کند و شیاطین سرخ گزینه اول او بعد از ترک یوونتوس در سال 1999 بودند. آنری پس از تجربه یک سال کم فروغ در سری A با قراردادی 11 میلیون یورویی به آرسنال رفت تا به سرمربی سابقش در موناکو، آرسن ونگر ملحق شود. او هشت فصل در آرسنال بازی کرد و با این تیم در فصل 04-2003 رکوردی را به ثبت رساند که هنوز هیچ تیمی قادر به تکرار آن نبوده است: قهرمانی لیگ برتر بدون حتی یک شکست. علاوه بر این او با ثبت 228 گل در 376 بازی‌اش برای توپچی‌ها به بهترین گلزن تاریخ این باشگاه تبدیل شد. با این حال طبق ادعای کِلی که به‌عنوان محافظ شخصی فرگوسن هم کار می‌کرد، آنری می‌توانست این افتخارات را به همراه منچستریونایتد کسب کند.   ند کلی در این باره به شبکه beIN Sports گفت: بعد از یکی از بازی‌های‌مان تلفن من زنگ خورد. آن طرف خط ژان ماری، برادر بزرگ‌تر اریک کانتونا (ستاره سابق منچستریونایتد) بود. او به من گفت «ندِ! به فرگوسن بگو که تیری آنری می‌خواهد برای تیم شما بازی کند». این ماجرا مربوط به قبل از رفتن آنری به آرسنال بود. آن موقع گزینه اول او منچستریونایتد بود. به همین دلیل من به دفتر فرگوسن رفتم و به او گفتم که «رئیس، همین الان تماسی تلفنی از ژان ماری کانتونا داشتم. او گفت که آنری می‌خواهد به منچستریونایتد بیاید». او (فرگوسن) در پاسخ گفت «امکان ندارد. این لعنتی همیشه مصدوم است». این‌طور شد که آنری به آرسنال رفت و مابقی تاریخ را هم که خودتان می‌دانید. آنری یکی از تأثیرگذارترین مهره‌های تاریخ معاصر باشگاه آرسنال بوده و در لیگ قهرمانان سال 2006 با گلزنی مقابل تیم‌های یوونتوس و رئال مادرید، نقش بسزایی در صعود توپچی‌ها به فینال داشت هر چند که در آنجا تیمش مغلوب بارسلونا شد. آنری با آرسنال دو بار قهرمان لیگ برتر و دو بار قهرمان جام حذفی انگلیس شد و سال 2007 به بارسلونا پیوست. انتهای پیام/
 آذری: روی موضع خودم هستم؛ تست‌های بیشتری مثبت شود تمرینات را تعطیل می‌کنیم/ کمیته پزشکی فدراسیون و ایفمارک کجا هستند؟ , مدیرعامل باشگاه فولاد خوزستان گفت که کماکان روی موضع قبلی خود که در تاریخ ششم اسفند سال گذشته در خصوص مسابقات لیگ اعلام کرده بود، استوار است. , سعید آذری در گفت‌وگو با خبرنگار ورزشی خبرگزاری تسنیم، درباره مثبت اعلام شدن تست کرونای دو بازیکن و سه عضو کادر تیم فوتبال فولاد خوزستان، اظهار داشت:کماکان موضع من، همان موضع 6 اسفند است که با شهامت از رئیس‌جمهور خواستم لیگ تعطیل شود. نقل قول‌ و تفسیرهایی ناصحیح از صحبت‌های من شد که به مذاق عده‌ای خوش نیامد. یکسری به استناد حرف من گفتند، آذری گفته فلان تیم را قهرمان کنیم ولی این در صورتی بود که من چنین صحبتی نداشته‌ام، چرا که اصلا این موضوع در حیطه وظایف من نیست.   وی ادامه داد: به عنوان یک مدیر در حفظ سلامتی و جان کادر فنی، بازیکنان، اعضای تیم و حتی کارمندان و کارگران باشگاه مسئول هستم و نباید کاری به این داشته باشم که چه اماکن و مشاغلی باز شده‌اند و چه مشاغلی هنوز تعطیل هستند. وظیفه من حفظ سلامت افراد در حیطه کاری خودم است و نمی‌توانم به اینکه چرا آرایشگاه‌ها باز هستند و تاکسی‌ها کار می‌کنند، کار داشته باشم. من یک مدیر باشگاه هستم و اگر برای پیشنهاد تعطیلی لیگ پیش قدم شدم برای این بود که با چند متخصص در حوزه سلامت صحبت کرده بودم. الان هم چیزی تغییر نکرده و روی موضع قبلی‌ام هستم. مدیرعامل باشگاه فولاد خوزستان راجع به اینکه چرا در تست‌های اول این باشگاه هیچ فردی مبتلا به کرونا تشخیص داده نشد اما در تست دوم 5 نفر از اعضا مثبت اعلام شدند، خاطرنشان کرد: امروز با شفافیت خاصی مثبت اعلام شدن تست 5 عضومان را اعلام کردیم تا بتوانیم کمکی به قضیه کرده باشیم. تست ابتدایی اعضای تیم در آزمایشگاه دکتر کیوان انجام شد که ایشان عضو وزارت بهداشت و دارای مدرک دکترای ویروس شناسی است. در تست اول همه نمونه‌ها منفی اعلام شد اما درحالی که تمرینات آغاز شده بود 5 روز دیگر تست دوم را انجام دادیم، آن هم درحالی که انجام تست‌ 5 روز یک بار برای زمان برگزاری مسابقات است، نه تمرینات، ولی ما به توجه به اینکه بازیکنان و اعضای تیم از شهرهای مختلف که اغلب وضعیت قرمز داشتند، جمع شده بودند، ریسک نکردیم و تست دوم را در فاصله 5 روز از تست اول از اعضای تیم گرفتیم. آذری در خصوص تفاوت تست اول با دوم تصریح کرد: در تست اول، کیت‌های ایتالیایی استفاده شد اما کیت‌های آزمایش دوم که در آزمایشگاه آرامش دکتر یعقوبی انجام شد، متعلق به کره جنوبی بود که منجر به مثبت شدن تست 5 نفر شد. با این شرایط موظف هستیم 5 روز بعد، در آزمایشگاهی دیگر دوباره تست بگیریم تا وضعیت روشن شود. در این شرایط موظف به شفاف‌سازی در قبال اعضای تیم، خانواده‌هایشان، مردم و رسانه‌ها هستیم و معتقدیم با پنهان‌کاری چیزی درست نمی‌شود. باید تمام موارد را به اطلاع برسانیم تا راهکاری پیدا شود، برای همین مثبت شدن تست کرونا 5 عضو تیم را با جزییات اعلام کردیم. یکی از وظایف مدیران اطلاع‌رسانی برون‌سازمانی است و این اتفاق در باشگاه فولاد افتاد. الان‌ نیز همه تلاش‌مان این است تا پس از تست روز پنجشنبه، وضعیت را بررسی کنیم.  آذری در ارتباط با اینکه ممکن است سایر باشگاه‌ها نیز چنین شرایطی را تجربه کنند، یادآور شد: ستاد مقابله با کرونا و کمیته مستقر در ورزش این ستاد، باید افسر کنترل کننده‌ای را در حین اجرای تست‌ها بفرستد، چون مسئله مشخص این است که آزمایش ممکن است تحت تاثیر عواملی قرار بگیرد که نتیجه آن را عوض کند. ابتدا مسئله خطای انسانی است که ممکن است توسط فردی که نمونه‌گیری انجام می‌شود، رخ دهد. دوم کسی که نتایج را تفسیر می‌کند ممکن است دچار اشتباه شود، مطمئنا در این مورد فردی که  تخصص ویروس شناسی دارد می‌تواند تحلیل دقیق‌تری داشته باشد. وی اضافه کرد: مورد سوم ابزار مورد استفاده در تست یا همان کیت‌هاست که باید روایی و اعتبار داشته باشد، بنابراین نوع کیت‌ها نیز خیلی می‌تواند مهم باشد. مورد بعدی نوع آزمایش است، یک نوع آزمایش به صورت PCR و نمونه گیری از مخاط دستگاه تنفسی و یک نوع هم آزمایش خون است.  الان باید در آزمایش سوم هر دو شیوه تست را انجام دهیم تا هم صحت و سقم آزمایش‌های قبلی را بررسی کنیم و هم اینکه ببینیم تعداد مبتلایان بیشتر شده یا خیر. مدیرعامل باشگاه فولاد خوزستان، در ادامه با اشاره به نقش فدراسیون فوتبال گفت: چرا در این شرایط حساس اصلا خبری از کمیته پزشکی و ایفمارک نیست؟ نقش ایفمارک در سلامتی بازیکنان چیست و چرا باشگاه‌ها آواره آزمایشگاه‌های مختلف هستند؟ فدراسیون باید حداقل آزمایشگاه‌هایی را شناسایی و به باشگاه‌ها معرفی می‌کرد. الان اگر تست بقیه تیم‌ها هم مثبت شد، آینده لیگ به چه صورت خواهد بود؟ مدیران فدراسیون سکوت کرده‌اند ولی مدیران باشگاه‌ها مدام صحبت می‌کنند. اگر فوتبال شروع شد و کسی جانش را از دست بدهد چه کسی باید پاسخگو باشد؟ با این شرایط اگر در تست سوم باشگاه فولاد تعداد نمونه‌های مثبت بیشتر شود، تمرینات را تعطیل می‌کنیم.   انتهای پیام/
 کیندبرخ: اظهارات قدوس در CAS نشان داد حق با من بود , رئیس پیشین باشگاه اوسترشوندس سوئد به اظهارات روز گذشته سامان قدوس در جلسه دادگاه بین‌المللی حکمیت ورزش (CAS) واکنش نشان داد. , به گزارش خبرگزاری تسنیم و به نقل از روزنامه Sportbladet سوئد، دانیل کیندبرخ اظهار داشت: آنچه اکنون سامان قدوس در دادگاه ورزش بیان کرده است مطابق همان چیزهایی بود که من در گذشته گفته بودم. این همان چیزهایی است که من با درک خوب آن توانسته بودم پیش از این بیان کنم. سامان قدوس در جلسه دادگاه CAS برخلاف اظهارات اولیه‌اش در فیفا اعلام کرد در سفر به اسپانیا برادرش به همراه یک مدیر برنامه فوتبال اهل اسپانیا (پینا) حضور داشته‌اند و او برای امضای قرارداد با باشگاه اوئسکا تحت فشار قرار گرفته است. مهاجم کنونی آمیا پیش از پیوستن به این تیم فرانسوی قرارداد داخلی با اوئسکا امضا کرده بود که در نهایت منجر به محرومیت چهار ماهه و جریمه چهار میلیون یورویی‌اش شد. اوسترشوندس سوئد نیز به‌عنوان تیم پیشین قدوس از دو پنجره نقل‌وانتقالاتی محروم شد. دادگاه CAS به سامان قدوس و اوسترشوندس سوئد تا 16 ژوئن (27 خرداد) برای ارسال مدارک تکمیلی جهت صدور رأی نهایی فرصت داد.   انتهای پیام/
 ایوان اِلگرا سرمربی یک تیم اسپانیایی شد , ستاره سابق تیم فوتبال رئال مادرید هدایت یکی از تیم‌های فوتبال کشورش را برعهده گرفت. , به گزارش خبرگزاری تسنیم و به نقل از نشریه مارکا، ایوان الگرا رسماً به‌عنوان سرمربی جدید تیم فوتبال «لاس روساس» در سگوندای B (لیگ دسته سوم فوتبال اسپانیا) معرفی شد و از آغاز فصل جدید این رقابت‌ها کار خود را آغاز خواهد کرد. لاس روساس پیش از وقفه اجباری به وجود آمده در فوتبال اسپانیا در نتیجه شیوع کرونا، در رده هفدهم جدول گروه یک دسته سوم فوتبال اسپانیا قرار داشت. امروز (سه‌شنبه) سایت رسمی باشگاه لاس روساس از انتصاب مدافع سابق کهکشانی‌ها به‌عنوان سرمربی این تیم خبر داد، کسی که با سفیدپوشان مادرید 9 جام شامل؛ سه قهرمانی در لالیگا و دو قهرمانی در لیگ قهرمانان اروپا کسب کرد. الگرا ماه دسامبر سال 2018 از فوتبال حرفه‌ای کناره‌گیری کرد و از آن زمان تا کنون هم وقت خود را در دوره‌های مربیگری برای کسب مدرک و تجربه کاری در این زمینه صرف کرده است.   این اولین تجربه مربیگری الگرا خواهد بود هر چند او باید تا شروع فصل آینده منتظر بماند. هدایت تیم لاس روساس در حال حاضر برعهده لولو اسکوبار است و مشخص نیست که در صورت از سرگیری رقابت‌ها او بتواند این تیم را در دسته سوم نگه دارد یا خیر. انتهای پیام/
 حسینی: گلم به الجزیره را هرگز فراموش نمی‌کنم/ اینکه دیگران بعد از این گل چه تصمیم گرفتند به من ارتباطی ندارد , کاپیتان تیم فوتبال پرسپولیس گفت: گلم به الجزیره خیلی باارزش بود، اما اینکه دیگران چه تصمیمی بعد از این اتفاق گرفتند به من ارتباطی ندارد. , به گزارش خبرگزاری تسنیم و به نقل از اپلیکیشن رسمی باشگاه پرسپولیس، گل سیدجلال حسینی به الجزیره امارات با 91 درصد آرا به‌عنوان بهترین گل در لحظات پایانی لیگ قهرمانان آسیا انتخاب شد. کاپیتان پرسپولیس در مورد انتخاب این گل به‌عنوان بهترین گل در لحظات پایانی لیگ قهرمانان آسیا اظهار داشت: قبل از هر چیز از هواداران عزیزی که به من رأی دادند، ممنون هستم. آن بازی برای همه ما بازی بسیار سرنوشت‌سازی بود. بعد از صعود از آن مرحله موفق شدیم الدحیل و السد را هم شکست دهیم و به فینال لیگ قهرمانان آسیا برویم. به نظرم آن گل خیلی خاطره‌ساز شد و با آن برد قدم بزرگی برای صعود به فینال آسیا برداشتیم.  وی راجع به اینکه قبل از بازی سرمربی الجزیره گفته بود که او سوپرمن نیست و نمی‌تواند یک نفره نتیجه بازی را رقم بزند، اما بعد از این بازی این لقب برای همیشه روی کاپیتان سرخپوشان ماندگار شد، عنوان کرد: خب بعد از این صحبت‌های مربی الجزیره فشار زیادی روی من وارد شد، اما خدا را شکر که این گل را زدم و هواداران هم به من لطف داشتند و این لقب را روی من گذاشتند. واقعاً آن بازی و آن گل را فراموش نخواهم کرد. حسینی با اشاره به خاطره‌اش از بازی با الجزیره خاطرنشان کرد:  اگر از همه بچه‌های تیم بپرسید جو ورزشگاه آن شب خیلی عجیب بود. چنانچه فیلم لحظه گل را دیده باشید بعد از گل من ورزشگاه به صورت وحشتناکی منفجر شد و همه ما حسی را دیدیم که کمتر شبیه آن را دیده بودیم. آن شب هیچ بازیکنی از خودش اختیار نداشت و همه دوست داشتند بهترین نمایش را از خود نشان دهند. قطعاً حس و حالی که مردم به ما می‌دادند باعث شد من آن توپ را تبدیل به گل کنم. مدافع تیم فوتبال پرسپولیس در ادامه یادآور شد: وقتی آن توپ مقابل پای من افتاد پای تکیه‌گاهم تنظیم نبود. در آن لحظه یا باید با بغل پا به توپ ضربه می‌زدم یا پاس می‌دادم. در آن صحنه چند بازیکن ما و الجزیره مقابل دروازه بودند و شاید ضربه من به آنها برخورد می‌کرد. به همین خاطر خیلی زود یک قدم خودم را به عقب کشیدم و ضربه محکمی زدم که خوشبختانه تبدیل به گل شد و خدا را شکر می‌کنم که دل میلیون‌ها هوادار پرسپولیس را شاد کردم. فکر می‌کنم این گل یکی از بهترین و مهمترین گل‌های دوران فوتبال من بود و همیشه در ذهن من خواهد ماند. کاپیتان پرسپولیس در واکنش به این موضوع که آیا گلش به الجزیره باعث شد کارلوس کی‌روش نام او را از لیست نفرات اعزامی به جام جهانی 2018 خط بزند، گفت: من خیلی به این حرف و حدیث‌ها توجه نمی‌کنم و تمرکزم روی فوتبالم است. من برای موفقیت پرسپولیس خیلی کارها انجام دادم و خوشحالم که باعث خوشحالی هواداران شدم. اینکه دیگران بعد از این گل من چه تصمیمی گرفتند به خودشان برمی‌گردد و من نظری درباره کار آنها ندارم، اما وظیفه من شاد کردن دل هواداران بود و خدا را شکر که این کار را انجام دادم.   انتهای پیام/
 تست کرونای ۲ بازیکن مس سونگون مثبت شد/ شروع تمرینات از شنبه , با اعلام باشگاه مس سونگون تست کرونای دو بازیکن این تیم مثبت شد. ,  به گزارش خبرگزاری تسنیم، صبح امروز (چهارشنبه) از کلیه اعضای تیم مس سونگون ورزقان ( بازیکنان، کادرفنی، عوامل اجرایی و مدیران ) تست کرونا گرفته شد و پس از تشخیص مثبت بودن کرونای فقط دو بازیکن جوان این تیم و منفی بودن تست سایر نفرات، گزارش تست‌ها به سازمان لیگ فوتسال ارسال شد تا مجوزهای لازم برای شروع تمرینات اخذ گردد. دو بازیکن جوان تیم مس سونگون که تست آنها به کرونا مثبت اعلام شده است جهت انجام امور درمانی به مراکز پزشکی مراجعه نموده و وارد قرنطینه خانگی شدند.  تیم مس سونگون از روز شنبه به مدت یک هفته اردوی آماده سازی برای حضوری مقتدر در فینال لیگ برتر فوتسال برگزار خواهد نمود و تمرینات این تیم بدون حضور تماشاگر وپشت درهای بسته در دو نوبت صبح و عصر پیگیری خواهد شد.  انتهای پیام/
 تست کرونای ۴ بازیکن دیگر لیگ برتر انگلیس مثبت اعلام شد , روند ابتلای بازیکنان شاغل در لیگ برتر انگلیس سیر صعودی دارد. , به گزارش خبرگزاری تسنیم، اتحادیه فوتبال انگلیس خبر از ابتلای 4 بازیکن دیگر لیگ برتر جزیزه به ویروس کرونا خبر داد. نتایج جدیدترین آزمایش اعضای حاضر در بالاترین سطح فوتبال انگلیس به تدریج اعلام می شود و در سری جدید اعلام آزمایش ها مشخص 4 بازیکن دیگر لیگ برتر به ویروس کرونا دچار شده اند. هنوز هویت این مبتلایان فاش نشده است.   انتهای پیام/
 مثبت اعلام شدن تست کرونای ۶ عضو تیم ماشین‌سازی , تست کرونای ۶ نفر از اعضای تیم فوتبال ماشین سازی تبریز مثبت اعلام شد. , به گزارش خبرگزاری تسنیم و به نقل از روابط عمومی باشگاه ماشین سازی تبریز، براساس اعلام دکتر عباس‌زاده پزشک تیم، نتیجه تست PSR شش نفر از اعضای تیم فوتبال ماشین سازی تبریز مثبت اعلام شده است. دکتر مسعود عباس‌زاده، عنوان کرد: نتایج تست کرونای قطعی اعضای تیم فوتبال ماشین سازی تبریز از سوی آزمایشگاه معتبر و تائید شده از سوی مراجع ذی‌صلاح، عصر امروز به باشگاه ارسال شد که بر این اساس 6 نفر از اعضای تیم کرونا مثبت هستند. پزشک تیم فوتبال ماشین سازی ضمن قدردانی از تلاش‌ها و همکاری‌های دکتر نادری، تقوی و صادقی، اظهار داشت: تصمیم‌گیری در مورد  تمرینات بر عهده باشگاه و کادرفنی است. انتهای پیام/
 نسل درخشان لژیونرهای ایرانی در لیگ برتر پرتغال/ ۳ بازیکن سپاهان در رادار پرتغالی‌ها , یک رسانه ایتالیایی گزارشی درباره توجه ویژه باشگاه‌های فوتبال پرتغال به بازیکنان ایرانی منتشر کرد. , به گزارش خبرگزاری تسنیم و به نقل از Footbola ایتالیا، تنها یک هفته تا از سرگیری فصل جاری لیگ برتر پرتغال باقی مانده است اما حضور درخشان و جالب 3 بازیکن ایرانی در این رقابت‌ها مورد توجه قرار گرفت. بازار فوتبال پرتغال روی بازیکنان ایرانی تمرکز کرده و شاید در آینده‌ای نزدیک تعداد بیشتری از این کشور به این لیگ راه یابند. موضوع تعجب‌برانگیز اینجاست که تا پیش از توقف لیگ برتر پرتغال به خاطر شیوع ویروس کرونا 2 بازیکن ایرانی در جمع 10 گلزن برتر رقابت‌ها جای گرفتند. در رده دهم برترین گلزنان مهرداد محمدی، مهاجم آوِس که تیمش فصل فاجعه‌باری را گذرانده، قرار دارد. 7 گل و 6 پاس گل آمار او در 20 بازی است.  در واقع مهرداد محمدی 50 درصد گل‌های تیمش را به ثمر رساند. وی پس از نخستین تجربه حضورش در یک لیگ خارجی عملکرد بسیار خوبی از خود به نمایش داشت و به احتمال فراوان  با سقوط آوِس به تیم دیگری خواهد پیوست. مهرداد محمدی با انعطاف بدنی و سرعتش در تمام مناطق زمین حضور فعالی دارد. این رسانه ایتالیایی سپس درباره مهدی طارمی نوشت: او نیز یک استعداد خوب ایرانی است که تابستان گذشته وارد لیگ برتر پرتغال شد. کارلوس کارواخال (سرمربی ریوآوه) کارهای عالی به صورت انفرادی برای بازیکنان تیمش انجام داد و مهدی طارمی بیشترین استفاده را کرد. مهدی طارمی 8 گل برای ریوآوه به ثمر رساند و این تیم حتی رویای حضور در لیگ اروپا را با این گلزنی‌ها دارد. امیررضا عابدزاده، درواز‌ه‌بان ماریتمو نیز از نگاه Footbola ایتالیا یک بازیکن درخشان ایرانی در لیگ برتر پرتغال است. Footbola درباره این دروازه‌بان نوشت: امیررضا عابدزاده دروازه‌بان اصلی تیم ملی فوتبال ایران نیست اما در جام جهانی 2018 به عنوان دروازه‌بان ذخیره کشورش حضور داشت. شاید استمرار بازی در لیگ برتر پرتغال باعث حفظ جایگاهی برای او در تیم ملی ایران شود. در پایان این گزارش آمده است: شاید تعداد حضور بازیکنان ایرانی در فوتبال پرتغال گسترش یابد و به همین 3 بازیکن کنونی ختم نشود. لیگ قهرمانان آسیا توسط نمایندگان باشگا‌های پرتغالی رصد می‌شود و می‌خواهند بازیکنان مستعدی را جذب کنند. سپاهان تیمی است که به طور ویژه‌ای از سوی پرتغالی‌ها تحت کنترل قرار دارد. پیام نیازمند، سروش رفیعی و محمد محبی آینده خوبی برای حضور در تیم‌های اروپایی دارند. انتهای پیام/
 آغاز تمرینات پارس جنوبی در جم با ضدعفونی بازیکنان/ افراد مشکوک به کرونا قرنطینه شدند , نخستین جلسه تمرینی تیم فوتبال پارس جنوبی در جم با ضدعفونی کامل همه بازیکنان این تیم آغاز شد. , به گزارش خبرنگار ورزشی خبرگزاری تسنیم، تمرینات تیم فوتبال پارس جنوبی از عصر امروز (چهارشنبه) در جم آغاز شد تا شاگردان هومن افاضلی، خود را برای شروع مجدد لیگ برتر فوتبال آماده کنند. پیش از آغاز تمرین امروز، همه بازیکنان تیم پارس جنوبی به‌صورت کامل ضدعفونی شدند و سپس به تمرین پرداختند. همچنین رختکن و محل تمرین زردپوشان هم ضدعفونی شد. چهار نفر از اعضای تیم پارس نیز که مشکوک به کرونا هستند، قرنطینه شدند و در تمرینات شرکت نمی‌کنند.  انتهای پیام/
 گزارش تمرین استقلال| حضور مشاور مدیرعامل و مرور کارهای گروهی , نصرالله عبداللهی، مشاور مدیرعامل استقلال در تمرین امروز آبی‌پوشان حاضر بود. , به گزارش خبرگزاری تسنیم، تمرین تیم فوتبال استقلال برای آماده‌سازی ادامه مسابقات لیگ برتر از ساعت 18 امروز (چهارشنبه) در زمین مجموعه انقلاب برگزار شد.  بازیکنان ابتدا زیر نظر مربی بدنساز گرم کردند و سپس به مرور پاسکاری پرداختند. فوتبال درون تیمی بخش پایانی تمرین گروهی بود. نصرالله عبداللهی، مشاور مدیرعامل استقلال از نزدیک نظاره‌گر تمرین آبی‌پوشان بود. شیخ دیاباته مهاجم مالی استقلال غایب تمرین بود. همچنین هروویه میلیچ مدافع کروات با وجود بازگشت به ایران، در تمرین شرکت نکرد..  به گزارش تسنیم، تیم استقلال طبق برنامه اعلام شده، بیست‌و نهم خرداد ماه در اهواز و از بای عقب افتاده به مصاف فولاد خوزستان می‌رود. انتهای پیام/
 از سرگیری لیگ برتر روسیه با حضور تماشاگران , گزینه از سرگیری دیدارهای فصل جاری لیگ برتر فوتبال روسیه با حضور تماشاگران در دولت این کشور بررسی می‌شود. , به گزارش خبرگزاری تسنیم و به نقل از خبرگزاری چمپیونات روسیه، دیدارهای باقی‌مانده فصل جاری لیگ برتر روسیه که به دلیل شیوع ویروس کرونا ماه مارس متوقف شدند، شاید با حضور تماشاگران در ورزشگاه‌ها از سر گرفته شوند. فدراسیون فوتبال روسیه نیز در این راستا با دولت مذاکره می‌کند. بر اساس این گزارش، ابتدا نمایندگان باشگاه‌های لیگ برتر روسیه در جلسه کمیته اجرایی فدراسیون فوتبال این پرسش را مطرح کردند که آیا امکان حضور تماشاگران در ورزشگاه‌ها وجود دارد. سپس رئیس فدراسیون فوتبال روسیه اعلام کرد تماشاگران تحت شرایط خاص و با رعایت دستورالعمل‌های بهداشتی می‌توانند در ورزشگاه حضور یابند، البته تعداد دقیق تماشاگران و نحوه حضورشان در سکوهای ورزشگاه‌ها هنوز مشخص نشده است. رقابت‌های لیگ برتر روسیه از اول تیر ماه آغاز خواهد شد. تیم زنیت سن‌پترزبورگ با در اختیار داشتن سردار آزمون صدرنشین این رقابت‌هاست. انتهای پیام/
 گزارش تمرین پرسپولیس| بازگشت رادوشویچ و تمرین اختصاصی حسینی , دروازه‌بان کروات پرسپولیس بعد از منفی اعلام شدن تست کرونایش از میانه‌ تمرین امروز به جمع سایر سرخپوشان ملحق شد. , به گزارش خبرگزاری تسنیم و به نقل از سایت رسمی باشگاه پرسپولیس، سرخپوشان از ساعت 17:30 امروز (چهارشنبه) در ورزشگاه شهید کاظمی تمرین خود را زیر نظر کادر فنی آغاز کردند. * مثل روزهای قبل، پیش از شروع تمرین بازار کری‌خوانی برای انجام چالش‌های مختلف بین بازیکنان داغ بود. * تمرین با انجام کارهای هوازی و استارت‌های سرعتی آغاز شد. سپس تمرین حفظ توپ و در نهایت گلزنی در دروازه‌های کوچک در دستور کار قرار گرفت و پایان‌بخش تمرین امروز هم برنامه ترکیبی سانتر از جناحین و شوتزنی بود. * رادوشویچ که جواب آزمایش خود را امروز گرفته بود پس از هماهنگی با کادر فنی از اواسط تمرین به ورزشگاه شهید کاظمی آمد و زیر نظر داود فنایی مشغول به تمرین شد. * سیدجلال حسینی به دلیل مصدومیت جزئی در کنار زمین و با کادر پزشکی اختصاصی کار کرد.  تمرین امروز بعد از یک ساعت به پایان رسید. سرخپوشان قرار است فردا در دیداری دوستانه به مصاف نیروی زمینی برود. البته برگزاری این بازی هنوز منوط به ارائه جواب آزمایش منفی اعضای این تیم است. انتهای پیام/  
 طباطبایی: استفاده بهینه از ظرفیت‌ها باعث پیشرفت سبک‌های آزاد خواهد شد , رئیس فدراسیون کاراته در جلسه کمیته فنی سبک‌های آزاد این فدراسیون گفت: استفاده بهینه از ظرفیت‌های تمام کاراته‌کاهای متعهد و متخصص، باعث پیشرفت هر چه بیشتر سبک‌های آزاد خواهد شد. , به گزارش خبرگزاری تسنیم و به نقل از روابط عمومی فدراسیون کاراته، ششمین جلسه کمیته فنی سبک‌های آزاد، امروز (چهارشنبه) با حضور سید حسن طباطبایی رئیس فدراسیون و اعضا این کمیته برگزارشد. در این جلسه گزارشی از عمکرد و برنامه‌های آینده این کمیته مورد بحث و بررسی قرار گرفت که در طی آن مقرر شد تصمیماتی در خصوص کمیته‌های سبک‌های آزاد کاراته همچنین کمیته داوران، مسابقات و لیگ اتخاذ شود. سید حسن طباطبایی رئیس فدراسیون کاراته در جلسه مذکور عنوان داشت: این کمیته با اهداف در نظر گرفته شده از سوی فدراسیون می‌تواند گام‌های بهتر و موثرتری در جهت ساماندهی و قانون مداری برداشته و با استفاده بهینه از ظرفیت‌های تمام کاراته کاهای متعهد و متخصص، باعث پیشرفت هر چه بیشتر سبک‌های آزاد شود. لازم به یادآوری است در جلسه کمیته فنی سبک‌های آزاد طباطبایی رئیس فدراسیون، حسین نگینی، مجید باغدارنیا، داود دانشفر، احمد پورمحسنی، مسعود همایون‌پور، یوسف شیرزاد و منوچهر وحیدی اعضای این کمیته حضور داشتند. انتهای پیام/
 بارسلونا، فاتی را نه می‌فروشد و نه قرض می‌دهد , باشگاه بارسلونا هیچ برنامه‌ای برای انتقال هافبک اسپانیایی بااستعداد خود که در این فصل عملکرد قابل قبولی هم ارائه کرده ندارد. , به گزارش خبرگزاری تسنیم و به نقل از نشریه اسپورت، باشگاه بارسلونا آب پاکی را روی دست تمامی مشتریان و تیم‌‌‌های علاقه‌مند به خرید آنسو فاتی ریخته و به مدیران برنامه او اعلام کرده که به هیچ پیشنهادی برای انتقال این بال اسپانیایی چه قرضی یا قطعی گوش نمی‌کند. بارسلونا می‌خواهد که بازیکن نوجوان خود را حفظ کند و به او به عنوان یکی از بازیکنان ترکیب اصلی فرصت پیشرفت بدهد. به همین دلیل هیچ پیشنهادی حتی توجه این باشگاه را جلب نخواهد کرد. اطرافیات فاتی معتقدند؛ زمان حضور منظم این بازیکن جوان در ترکیب تیم اصلی باشگاه فرا رسیده و دیگر نباید طوری باشد که او به صورت یکی در میان برای تیم دوم و اول باشگاه بازی کند. وضعیت فعلی فاتی در تیم تحت هدایت کیکه ستین و قبل از او ارنستو والورده نشان‌دهنده آمادگی کادر فنی برای استفاده از او به عنوان یک بازیکن ثابت نیست. فعلاً باشگاه بارسلونا اعلام کرده که آنسو فصل آینده بازیکن ثابت تیم اصلی باشگاه خواهد بود؛ اگرچه او می‌تواند به تیم بارسای B در بازی‌های پلی‌‌‌آف صعود به دسته دوم لیگ اسپانیا حضور داشته باشد، البته باید دید که وضعیت مصدومیت عثمان دمبله به چه شیوه‌ای پیش می‌رود و آیا لائوتارو مارتینس مهاجم اینتر به بارسلونا ملحق می‌شود یا نه. انتهای پیام/
 دبیر مجمع انتخاباتی فدراسیون دانشگاهی مشخص شد , با حکم وزیر علوم، تحقیقات و فناوری علیزاده به عنوان دبیر مجمع انتخاباتی فدراسیون دانشگاهی منصوب شد. , به گزارش خبرگزاری تسنیم و به نقل از روابط عمومی فدراسیون ملی ورزش‌های دانشگاهی، منصور غلامی وزیر علوم، تحقیقات و فناوری طی حکمی،  محمد حسین علیزاده را به عنوان دبیر مجمع عمومی فدراسیون دانشگاهی برای برگزاری انتخابات این فدراسیون منصوب کرد. بنا براین گزارش در حکم غلامی به دکتر علیزاده آمده است: با عنایت به مراتب تعهد، تخصص و تجارب ارزنده جناب‌عالی و بر اساس پیشنهاد معاون وزیر و رئیس سازمان امور دانشجویان با حفظ سمت به موجب این حکم بعنوان دبیر مجمع انتخابات فدراسیون ملی ورزش‌های دانشگاهی منصوب می‌شوید. انتظار می‌رود که با توکل به خداوند سبحان، برابر ضوابط و آئین‌نامه‌های مربوط زمینه برگزاری شایسته انتخابات فدراسیون ملی ورزش‌های دانشگاهی را در فرصت مناسب فراهم گردد. توفیق جنابعالی را از درگاه خداوند متعال مسئلت دارد. لازم به ذکر است دکتر علیزاده در اسفند ماه سال گذشته با حکم وزیر علوم به عنوان سرپرست فدراسیون ملی ورزش های دانشگاهی منصوب شد. انتهای پیام/
 موافقت تیم‌های لیگ برتر انگلیس با آغاز تمرینات همراه با تماس , باشگاه‌های لیگ برتر انگلیس به آغاز تمرینات همراه با تماس رأی دادند. , به گزارش خبرگزاری تسنیم، تمامی 20 باشگاه‌ لیگ برتر انگلیس به آغاز تمرینات همراه با تماس رأی دادند تا گام مهمی در جهت ازسرگیری بازی‌های باقی‌مانده فصل جاری لیگ برتر انگلیس بردارند. مسابقات لیگ برتر انگلیس از تاریخ 13 مارس (23 اسفند) در نتیجه شیوع ویروس کرونا در این کشور به حالت تعلیق در آمده است و مسئولان برگزاری این رقابت‌ها در اندیشه از سرگرفتن این رقابت‌ها از ماه آینده میلادی (ژوئن) هستند، هر چند هنوز زمان دقیق برگزاری این بازی‌ها مشخص نیست. در بیانیه‌ لیگ برتر انگلیس آمده است: «سهامداران لیگ برتر انگلیس، امروز (چهارشنبه) به اتفاق آرا رأی دادند تا تمرینات همراه با تماس را از سربگیرند و گامی دیگر برای شروع مجدد فصل جاری لیگ برتر در صورت ایمن بودن شرایط برای انجام این کار، بردارند. تیم‌ها حال قادر هستند تا به صورت گروهی تمرین کنند و در نبردهای تن به تن شرکت کنند، هر چند تماس‌های غیرضروری باید به حداقل برسد. اولویت لیگ برتر، سلامت و تندرستی تمامی شرکت‌کنندگان در این مسابقات است». در ادامه این بیانیه آمده است:«پروتکل‌های پزشکی به طور دقیق انجام خواهد شد تا اطمینان حاصل شود که زمین تمرین امن‌ترین محیط ممکن است و بازیکنان و کارکنان نیز همچنان دو بار در هفته تست کرونا خواهند داد. اجرای مرحله دوم از پروتکل بازگشت به تمرینات پس از مشورت با باشگاه‌ها، بازیکنان، سرمربی‌ها،اتحادیه فوتبالیست‌های حرفه‌ای و اتحادیه مربیان لیگ و دولت مورد توافق قرار گرفت. مذاکرات هم برای از سرگیری بازی‌های باقی‌مانده فصل جاری در جریان است». در ایتالیا هم تیم‌ها تمرینات همراه با تماس خود را آغاز کرده‌اند و فردا (پنجشنبه) مشخص خواهد شد که بازی‌های باقی‌مانده فصل جاری از چه زمانی می‌تواند آغاز شود. انتهای پیام/
 اهدای لگوی ۴ هزار تکه‌ای ورزشگاه اولدترافورد برای سرگرم کردن سرالکس فرگوسن در قرنطینه! + عکس , مسئولان باشگاه منچستریونایتد به سرمربی اسطوره‌ای پیشین این تیم هدیه‌ای خاص داده‌اند. , به گزارش خبرگزاری تسنیم و به نقل از نشریه سان، باشگاه منچستریونایتد لگویی 3 هزار و 898 تکه‌ای از ماکت ورزشگاه اولدترافورد را برای سرالکس فرگوسن ارسال کرده تا او را در روزهای قرنطینه سرگرم کند. اسطوره اسکاتلندی 78 ساله شیاطین سرخ پس از دیدن مدل این ماکت در اینترنتی با باشگاه تماس گرفت و تمایل خود را برای داشتن یک نمونه از این ماکت ابراز کرد و خیلی طول نکشید که آنها نیز خواسته‌اش را برآورده کردند. سر هم کردن این ماکت در شرایط عادی و به صورت پیوسته چیزی در حدود 7 ساعت و نیم زمان می‌برد و به این ترتیب فرگی می‌تواند برای مدتی اوقات فراغت خود را با ماکت ورزشگاهی که 27 سال در آن کار کرد و افتخارات زیادی را رقم زد، سرگرم باشد. در این ماکت که 250 پوند قیمت دارد، سعی شده که تمام جزئیات مشابه ورزشگاه خانگی شیاطین سرخ رعایت شود از جمله سکوی «سرالکس فرگوسن» که به پاس خدمات این مرد اسکاتلند به نام او نامگذاری شد. با وجود چالش برانگیز بودن سرهم بندی این ماکت جزو مدل‌های محبوب ساخت شرکت لگو است که برای گروه سنی 16 سال به بالا مناسب توصیف شده است. با این حال فرگوسن جذب این مدل شده و به نظر می‌رسد وسیله خوبی هم برای سرگرمی خودش در روزهای خانه‌نشینی که از ماه مارس آغاز شده، پیدا کرده است.  آلبرت مورگان، رفیق قدیمی و جامه‌دار پیشین باشگاه منچستریونایتد در باره وضعیت این مرد اسکاتلندی گفت: فرگوسن در وضعیت خوبی قرار دارد و هر روز تمریناتش را انجام می‌دهد. او با تردمیل و یکسری تجهیزات دیگر تمرین می‌کند، پس حالش خوب است. انتهای پیام/
 اعلام آمادگی فدراسیون جهانی اتومبیلرانی برای حمایت مالی از ساخت آکادمی در ایران , فدراسیون جهانی اتومبیلرانی آمادگی خود را برای حمایت از طرح توسعه و ساخت آکادمی بین المللی موتورسواری و اتومبیل‌رانی ایران اعلام کرد. , به گزارش خبرگزاری تسنیم و به نقل از سایت فدراسیون موتورسواری و اتومبیلرانی، پس از نیازسنجی و انجام برنامه ریزی‌های لازم و تهیه طرح راه اندازی و توسعه طرح مرکز بین‌المللی پژوهش، توسعه و آموزش فدراسیون موتورسواری و اتومبیل‌رانی ایران، ژان تات رئیس فدراسیون جهانی اتومبیل‌رانی (فیا) با ارسال نامه خطاب به سرپرست فدراسیون موتورسواری و اتومبیلرانی ایران، حمایت فیا را به صورت رسمی از طرح راه اندازی و توسعه آکادمی بین المللی اتومبیل‌رانی اعلام کرد. بدین ترتیب بر اساس طرح ارسالی، بخشی از هزینه‌های تجهیزات مورد نیاز این آکادمی توسط فدراسیون جهانی اتومبیلرانی تامین خواهد شد. انتهای پیام/
 مدیرعامل آرمان‌گهر سیرجان: ۲ بازیکن ما مشکوک به کرونا هستند , مدیرعامل باشگاه آرمان‌گهر سیرجان از وضعیت مشکوک دو بازیکن تیم فوتبال این باشگاه به ابتلا به ویروس کرونا خبر داد. , جواد هندیزی مدیرعامل باشگاه آرمان‌گهر در گفت‌وگو با خبرنگار ورزشی خبرگزاری تسنیم، درباره ابتلای دو بازیکن تیم فوتبال این باشگاه به ویروس کرونا اظهار داشت: آزمایشگاه علوم پزشکی سیرجان  از احتمال مبتلا بودن دو بازیکن ما به کرونا خبر داد، البته هنوز جواب قطعی به باشگاه ارسال نشده و این دو، جزو موارد مشکوک قلمداد می‌شوند. وی درخصوص شرایط این دو بازیکن تصریح کرد: پس از اعلام این خبر، بلافاصله این دو بازیکن تا قطعی شدن نتیجه آزمایش قرنطینه شدند. اگر جواب تست دوباره آنها منفی باشد، به جمع ما اضافه می‌شوند اما با مثبت بودن نتیجه آزمایش تا تکمیل دوره درمان و بهبود کامل، در قرنطینه خواهند ماند. انتهای پیام/
 سرمربی داماش: هزینه تست کرونا بالاست، هنوز آن را تامین نکرده‌ایم , سرمربی تیم فوتبال داماش گیلانیان از مشکلات مالی این باشگاه برای تست کرونا سخن گفت. , مازیار ربیعی‌فر در گفت‌وگو با خبرنگار ورزشی خبرگزاری تسنیم، درباره حضور اعضای تیم فوتبال داماش گیلانیان در تست‌های کرونا اظهار داشت: امکانات این کار هزینه‌بر است که هنوز در تامین آن موفق نشدیم. هزینه تست‌های پزشکی بالاست و هنوز تست نداده‌ایم، اما به دنبال کارهای آن هستیم تا در روزهای آینده بتوانیم تست‌ها را بگیریم. وی درباره مشکلات مالی باشگاه داماش تصریح کرد: داماش باشگاهی خصوصی است و مشکلات مالی دارد. سال‌های گذشته مشکل مالی چندانی نداشتیم، اما امسال این مشکلات ایجاد شده است. سرمربی داماش گیلانیان با اشاره به ابتلای بازیکنان تیم‌های مختلف به کرونا خاطرنشان کرد: شنیدم بازیکنان برخی تیم‌ها کرونا دارند و نمی‌دانم شرایط مسابقات چگونه خواهد بود. وضعیت کرونا در گیلان بهتر شده، اما خطر همچنان وجود دارد و امیدوارم به بازیکنان آسیب نزند. ربیعی‌فر در مورد در نظر گرفتن 30 روز فاصله میان آغاز تمرینات و مسابقات تیم‌های لیگ دسته اول فوتبال به تسنیم گفت: زمان زیادی در نظر گرفته نشده و ما هم چند روز عقب افتادیم. تاکنون تمرین تیمی نداشته‌ایم. برخی تیم‌ها تمرینات خود را آغاز کرده‌اند و می‌دانیم از آنها عقب هستیم. وی درباره بازگشت بازیکنان داماش به استان گیلان بیان کرد: باشگاه برای اعضای تیم بلیت گرفته و آنها فردا (پنجشنبه) در رشت خواهند بود تا پس از تست‌های کرونا، تمرینات را از سر بگیریم. انتهای پیام/
 پیروانی: باید بین پرسپولیس و سایر تیم‌ها فرقی وجود داشته باشد/ همه بازیکنان می‌مانند , مدیر تیم فوتبال پرسپولیس گفت: برخی می‌گویند به خاطر یک تیم می‌خواهند لیگ را ادامه دهند، به هرحال صدر جدول هستیم و باید فرقی بین ما و تیم‌های دیگر باشد. , به گزارش خبرنگار ورزشی خبرگزاری تسنیم, افشین پیروانی بعد از جلسه امروز (چهارشنبه) با حضور یحیی گل‌محمدی و احمد رسول‌پناه گفت: در این نشست درباره وضعیت تیم و اتفاقات رخ داده و آغاز تمرینات گزارش دادیم. خدا را شکر شرایط خوب است و تمرینات در حال انجام است و مشکل خاصی نیست. وی درباره اینکه برخی تیم‌ها معتقد هستند, مشکلاتی برای برگزاری مسابقات دارند, عنوان کرد: اگر بخواهیم؛ مشکلی به وجود نمی‌آید, ولی اگر با سمت و سو فکر و حرکت کنیم, مشکلات به وجود می‌آیند. بهتر است  فاصله طبقاتی ایجاد نکنیم, منِ افشین پیروانی یا یک فوتبالیست چه تفاوتی با راننده تاکسی، نانوا یا یک کارمند و کارگر معدن دارم؟ اگر خطر باشد برای همه وجود دارد. باید دیدگاه مثبت داشته باشیم, چون کسی نمی‌تواند تضمین بدهد که کرونا چه زمانی از بین می‌رود و چه زمانی واکسن آن کشف می‌شود. باید مثبت فکر و پروتکل‌های بهداشتی را رعایت کنیم. ان‌شاءالله اتفاق خاصی برای کسی رخ نمی‌دهد و باید زندگی کردن کنار کرونا را یاد بگیریم. پیروانی درباره اینکه بازیکنان فوتبال برخلاف مدیران باشگاه‌ها دوست دارند مسابقات از سر گرفته شود, عنوان کرد: مشکلات اقتصادی بی‌تاثیر نیست. باید به مدیران حق بدهیم, چون درآمدی نیست اما بازیکنان هم باید به فکر خودشان باشند. باید همه تابع قانون باشیم, الان همه جا باز است و همه از قانون پیروی می‌کنند. الان یک عکس وجود داشت که نشان می‌داد در عید فطر بیشتر از روزهای قبلِ کرونا مردم به مسافرت رفته‌اند. نمی‌شود گفت فقط فوتبال کرونا دارد و باید این شعار را حذف کنیم. مدیر تیم فوتبال پرسپولیس درباره اینکه گفته می‌شود امکانات خاصی برای رعایت پروتکل‌های بهداشتی در اختیار این باشگاه قرار گرفته است؟ عنوان کرد: در زمان قرنطینه سعی کردیم همه مسائل را رعایت کنیم. وظیفه من این بود که از ابتدا به دنبال شرکت‌هایی بروم که تونل‌های ضدعفونی نصب می‌کنند و ما این کار را با آینده نگری انجام دادیم و الان هم می‌بینم برخی باشگاه‌ها نیز این کار را انجام داده‌اند.  هیچ کس به ما کمکی نکرده و اگر اتفاقی افتاده با همت مدیران و اعضای باشگاه پرسپولیس بوده است. سلامتی بازیکنان برایم مهم بوده و در خانه ننشسته بودم و تلاش کردم امکاناتی در شأن نام بزرگ پرسپولیس برای تیم تهیه کنم. خداراشکر روند تاکنون خوب بوده و تا حالا اتفاقی برای کسی رخ نداده است. پیروانی درباره نظر یحیی گل‌محمدی مبنی بر اینکه فدراسیون فوتبال اقتدار لازم را ندارد، تصریح کرد: فدراسیون وقتی چند ماه رئیس ندارد من فکر می‌کنم نمی‌تواند بی‌تاثیر باشد. فدراسیون باید کمی قدرت از خود نشان دهند. ما باید حمایت کنیم, چون امسال برای رسیدن به جام جهانی باید تلاش کنیم, مگر می‌شود فوتبال را تعطیل کرد؟ آیا رفتن به جام جهانی ملاک نیست؟ مگر بازیکنان می‌توانند چند ماه تمرین نکنند؟ تیم‌هایی که نماینده آسیا هستند می‌توانند بگویند 2 بازیکن یا 2 مسئول در تیم‌شان کرونا گرفته و در مسابقات حاضر نمی‌شوند؟ در این صورت هم محروم می‌شویم و هم جریمه سنگینی باید بپردازیم. متاسفانه اینطور شده که هر باشگاهی برای خودش تصمیم می‌گیرد, نظر می‌دهد و تعیین تکلیف می‌کند. وی تاکید کرد: باید به به فوتبال هم مثل شغل‌های دیگر یکنواخت نگاه شود. نمی‌توان هرکس دلش خواست اظهار نظر کند، البته می‌توانند اظهار نظر کنند ولی ما یک فدراسیون و سازمان لیگ مقتدر می‌خواهیم. بازی ما با سپاهان را بدون تماشاگر اعلام کردند. بعد از آن چندین صفحه بیانیه داده شد که اینها به خاطر پرسپولیس بازی را بدون تماشاگر کرده‌اند, ولی دیدیم که چند روز بعد تمام دنیا بازی‌ها را بدون تماشاگر کردند. الان هم دست سازمان لیگ درد نکند که گفت تست کرونا بگیرید، یعنی اگر سازمان لیگ اجبار نمی‌کرد, مشخص نمی‌شد چه کسانی کرونا داشته‌ و چه کسی نداشته‌اند. این قدر هم کرونا حاد نیست اما یکسری تیم‌ها شاید از ترس سهمیه می‌گویند لیگ تعطیل شود و برخی‌ها هم از اوت شدن و سقوط می‌ترسند. فوتبال نباید به این گونه باشد و باید قانون رعایت شود. اصناف و شغل‌ها در کشور ما فعال هستند و همه باید پیروی کنیم. باید یک فدراسیون و سازمان لیگ مقتدر وجود داشته باشد تا بازی‌ها ادامه پیدا کند. دیدم برخی دوستان می‌گویند به خاطر یک تیم می‌خواهند لیگ را ادامه دهند، به هرحال پرسپولیس صدر جدول است و باید فرقی بین ما و تیم‌های دیگر وجود داشته باشد. پیروانی درباره بحث تمدید قرارداد بازیکنان اظهار داشت: ٩ بازی در لیگ, 2 بازی برای قهرمانی در جام حذفی و 4 بازی در لیگ قهرمانان آسیا داریم. این بازی‌ها باید رفته رفته انجام شود اما من به هواداران و صاحبان اصلی باشگاه می‌گویم که همه بازیکن کنونی پرسپولیس در تیم می‌مانند و از خدایشان است. بازیکنان دیگر تیم‌ها نیز دوست دارند به پرسپولیس بیایند. هواداران مطمئن باشند هیچ‌کس هیچ‌جا نمی‌رود. هر کسی باعث شود هواداران از دل نگرانی و تنش خارج شوند مخلص او خواهم بود. ان‌شاءالله اگر امسال با وجود سختی زیاد توانستیم قهرمان شویم به دنبال این خواهیم بود تا در سال‌های آینده نیز همین اتفاق رخ بدهد. مدیر تیم فوتبال پرسپولیس در واکنش به اینکه وضعیت استوکس به  چه صورت است, گفت: در این باره از مسئولان باشگاه سوال کنید. پیروانی راجع به نامه 4 باشگاه لیگ برتری برای تعطیلی لیگ اظهار داشت: این دوستان نظرهای‌شان را گفته‌‌اند که قابل احترام است, ولی نظر باشگاه پرسپولیس این است که با قدرت ادامه دهیم تا ان‌شاءالله هم در لیگ و هم در جام حذفی قهرمان شویم.   مدیر تیم فوتبال پرسپولیس درباره وضعیت کریم باقری که قرار شده در تیم ملی هم دستیار اسکوچیچ باشد، عنوان کرد: باقری از فوتبالیست‌ها و مربیان بزرگ است ولی نظر خود ایشان نیز شرط است. کریم باقری با پرسپولیس قرارداد دارد و در کنار تیم باقی می‌ماند. وقتی باقری هر روز سر تمرین است و عاشق پرسپولیس هم است نشان می‌دهد که جایی نمی‌رود و در کنار پرسپولیس خواهد ماند. لطفاً، «احتمالاً» و «گفته می‌شود» و «شایعه است» را از فوتبال دور کنید. پیروانی درباره پروتکل بهداشتی ارائه شده برای تیم‌ها گفت: چندین و چند صفحه است و اگر بخواهیم صددرصد موارد را رعایت کنیم کار سختی است. باید بین خوب و خوب‌تر یکی را انتخاب کنیم. نه تنها من بلکه کل تیم می‌خواهند همه پروتکل را رعایت کنند.   انتهای پیام/
 معنوی‌نژاد با سایپا تمدید کرد/ وضعیت موسوی فردا مشخص می‌شود , دریافت‌کننده تیم ملی والیبال ایران، قرارداد خود را یک فصل دیگر با سایپا تمدید کرد. , به گزارش خبرگزاری تسنیم، تیم والیبال سایپا، قرارداد جواد معنوی‌نژاد، دریافت کننده ملی‌پوش خود را برای یک فصل دیگر تمدید کرد. به این ترتیب، معنوی‌نژاد که سابقه 2 سال حضور در تیم ورونا ایتالیا را در کارنامه دارد برای دومین سال متوالی در سایپا ماندنی شد. مصطفی کارخانه به خبرنگار ورزشی خبرگزاری تسنیم گفت: حدود 90 در صد تیم را بسته‌ایم ولی هنوز به یک دریافت کننده و یک پاسور نیاز داریم. وضعیت سید محمد موسوی هم تا حد زیادی مشخص شده و امیدواریم تا فردا قرارداد او نهایی شود. انتهای پیام/
 هندرسون: گرفتن جام قهرمانی بدون هواداران حس عجیبی خواهد داشت , کاپیتان تیم فوتبال لیورپول می‌گوید عدم حضور هواداران در جشن اولین قهرمانی این تیم در لیگ برتر انگلیس بعد از ۳۰ سال از لذت آن خواهد کاست. , به گزارش خبرگزاری تسنیم، رقابت‌های لیگ برتر انگلیس پس از 2 ماه تعلیق به خاطر شیوع کرونا فاصله زیادی تا ازسرگیری ندارد و تیم فوتبال لیورپول که با 25 امتیاز حاشیه امنیت صدرنشین است، با کسب دو برد دیگر اولین قهرمانی‌اش در لیگ از سال 1990 را قطعی می‌‌کند. با این حال به دلیل شرایط موجود و حفظ سلامت هواداران آنها به ورزشگاه‌ها بازنخواهند گشت و جشن قهرمانی قرمزپوشان مرسی‌ساید هم - البته در صورتی که اصلاً مراسمی برای اهدای جام در کار باشد - بدون تماشاگران برگزار می‌شود. جردن هندرسون در این باره به شبکه رادیو بی‌بی‌سی گفت: البته که گرفتن جام بدون تماشاگران احساس متفاوتی خواهد داشت چون برگزاری مراسم دریافت جام قهرمانی بدون هواداران واقعاً عجیب است. لیگ هنوز تمام نشده است. ما هنوز کارهایی برای انجام دادن داریم و تا پایان فصل هم باید در سطحی بالا بازی کنیم چون می‌خواهیم فصل را به قوی‌ترین شکل ممکن به پایان برسانیم. بعد از آن هم قهرمان شویم یا هر چیزی، باید جام را بدون حضور هواداران بگیریم و از الان خودمان را برای این شرایط آماده کنیم. امیدوارم که این اتفاق رخ دهد. ما هنوز در جایگاه بسیار خوبی در لیگ قرار داریم. هندرسون افزود: رخ دادن این اتفاق یعنی قهرمانی ما در لیگ برتر و ما را بسیار خوشحال خواهد کرد اما بعد از آن باید به آینده چشم داشته باشیم، به زمانی که دوباره به هواداران اجازه بازگشت به استادیوم داده شود. من مطمئنم که ما می‌توانیم در کنار هم جشن بگیریم. کاپیتان لیورپول درباره از سرگیری مسابقات لیگ برتر انگلیس هم تأکید کرد: به نظر من هر زمانی که همه برای بازگشت به زمین بازی راحت باشند و شرایط هم امن باشد، می‌توانیم برگردیم. کارشناسان و پزشکان هم ما را در این کار راهنمایی خواهند کرد. برای ما در لیورپول، فصل جاری فوق‌العاده بوده است. اینکه می‌توانیم برگردیم و همه احساس راحتی و امنیت می‌کنند فوق‌العاده است. امیدوارم که این وضعیت تا پایان مسابقات هم ادامه داشته باشد. انتهای پیام/
 کان: سانچو می‌تواند باعث تقویت ترکیب هر تیمی شود , عضو هیئت مدیره باشگاه بایرن مونیخ از هافبک انگلیسی بوروسیا دورتموند تمجید ویژه‌ای کرد. , به گزارش خبرگزاری تسنیم،‌ جیدون سانچو که شب گذشته (سه‌شنبه) در چارچوب هفته بیست‌وهشتم بوندس‌لیگای آلمان در شکست خانگی یک بر صفر بوروسیا دورتموند مقابل بایرن مونیخ، 45 دقیقه دوم فرصت بازی برای زردپوشان وستفالن پیدا کرد، نتوانست مانع شکست شاگردان لوسین فاوره در دِرکلاسیکر شود. او با بازی‌های درخشانش در این تیم نظر باشگاه‌های بزرگ اروپایی را به خود جلب کرده است. الیور کان، دروازه‌بان پیشین بایرن مونیخ و عضو فعلی هیئت مدیره باشگاه بایرن مونیخ در واکنش به شایعه علاقه‌مندی باشگاه بایرن مونیخ به جذب این هافبک انگلیسی به شبکه تلویزیونی «اسکای اسپورتس» آلمان گفت: اکنون زمان و شرایط مناسبی برای صحبت درباره انتقال احتمالی بازیکن خاصی نیست. وی افزود: به مانند دیگر بازیکنان دورتموند، سانچو هم بازیکن خوبی است که می‌تواند باعث تقویت ترکیب هر تیمی شود. با این وجود ما در زمان مناسب درباره این چیزها صحبت می‌کنیم. سانچو بازیکنی فوق‌العاده بااستعداد و باشخصیت است. دورتموند بازیکنان خیلی خیلی خوبی دارد. سانچوی 20 ساله که بین سال‌های 2015 تا 2017 در رده‌های پایه برای منچسترسیتی بازی می‌کرد، در سال 2017 در ازای هشت میلیون پوند به بوروسیا دورتموند پیوست و پس از حضوری کوتاه مدت در تیم دوم زردپوشان وستفالن بلافاصله در همان سال به تیم اول دورتموند راه یافت. این هافبک انگلیسی که تا سال 2022 تحت قرارداد دورتموند است و مورد توجه باشگاه‌های دیگری همچون منچستریونایتد، چلسی، منچسترسیتی، بارسلونا و رئال مادرید هم قرار دارد، این فصل در 38 بازی، آمار 17 گل زده و 20 پاس گل را از خود برجای گذاشته است. انتهای پیام/
 سری A از ۳۱ خردادماه از سر گرفته می‌‌شود , از تاریخ شروع مجدد رقابت های سری A رونمایی شد. , به گزارش خبرگزاری تسنیم، در پایان جلسه بین نخست وزیر ایتالیا و سران فدراسیون فوتبال این کشور، 20 ژوئن (31 خردادماه) به عنوان تاریخ قطعی از سرگیری فصل متوقف شده رقابت های سری A تعیین شد.  به این ترتیب روز شنبه 31 خردادماه شاهد بازگشت سری A خواهیم بود‌. همچنین یک هفته قبل از شروع مجدد سری A دور برگشت مرحله نیمه نهایی جام حذفی ایتالیا انجام خواهد شد.   انتهای پیام/
 اعلام رسمی تاریخ آغاز دوباره لیگ برتر انگلیس , اتحادیه فوتبال انگلیس جزئیات شروع مجدد لیگ برتر را اعلام کرد. , به گزارش خبرگزاری تسنیم، سرانجام اتحادیه فوتبال انگلیس خبر روزنامه سان را تایید و رسما اعلام کرد فصل متوقف شده لیگ برتر این کشور از روز چهارشنبه 28 خردادماه از سرگرفته خواهد شد. بر این اساس در اولین بازی هفته بیست و نهم، منچسترسیتی در روز چهارشنبه به مصاف آرسنال خواهد رفت.   انتهای پیام/
 تست کرونای ۲ عضو تیم سپاهان مثبت اعلام شد , تست کرونای دو تن از اعضای تیم فوتبال سپاهان اصفهان مثبت بوده است. , به گزارش خبرگزاری تسنیم، دکتر ربیعی، پزشک تیم سپاهان اصفهان گفت: با توجه به معاینات و اخذ شرح حال روزانه قبل از شروع تمرینات به وضعیت دو نفر از اعضای مجموعه مشکوک شدیم. ضمن قرنطینه کردن آنها تست PCR انجام و نتیجه تست مثبت اعلام شد. وی در ادامه افزود: از امروز بعدازظهر تمرینات تیم سپاهان تعطیل شد تا  تست مجدد در روز شنبه از تمام کادر و بازیکنان انجام و پس از بررسی نسبت به از سرگیری تمرین تصمیم مناسبی اتخاذ شود. ربیعی در خاتمه اظهار داشت: مدارک دو تست PCR نفرات نزد باشگاه محفوظ است و به ناظر پزشکی ستاد مبارزه با کرونای استان اصفهان و سازمان لیگ برتر ارائه می‌شود.   انتهای پیام/
 دومین تست کرونای تمام اعضای تیم گل‌گهر منفی شد , پزشک باشگاه گل‌گهر سیرجان از منفی بودن تست کرونای دوم تمام اعضای این تیم خبر داد.‌ , به گزارش خبرنگار ورزشی خبرگزاری تسنیم، پس از مثبت اعلام شدن تست کرونا چند بازیکن تیم گل گهر سیرجان در هفته گذشته، اعضای این تیم روز سه‌شنبه برای تست PCR دادند که خوشبختانه با اعلام محمدعلی زارع, پزشک تیم گل گهر تست تمام اعضای این تیم منفی بوده است. زارع با اعلام این خبر به تسنیم گفت: خوشبختانه تست PCR تمام اعضای باشگاه منفی بوده است, اما فعلا افرادی که تست اول‌شان مثبت بود در قرنطینه باقی خواهند ماند تا ان‌شاالله هفته بعد تست سوم از تیم گرفته شود و سپس اگر در این تست هم جواب منفی بود، آنها به تیم اضافه خواهند شد. انتهای پیام/
 حضور ۱۰ درصدی تماشاگران در دیدارهای لیگ برتر روسیه , امکان حضور تماشاگران در دیدارهای باقیمانده فصل جاری لیگ برتر روسیه با وجود شیوع ویروس کرونا فراهم شد. , به گزارش خبرگزاری تسنیم به نقل از خبرگزاری چمپیونات روسیه، پیشنهاد فدراسیون فوتبال روسیه برای حضور تماشاگران در هشت هفته باقیمانده فصل جاری لیگ برتر این کشور از سوی سازمان دولتی خدمات رفاهی و حمایت از مصرف‌کنندگان این کشور مورد پذیرش قرار گرفت. بر اساس این گزارش، در هر بازی حداکثر 10 درصد ظرفیت سکوهای ورزشگاه‌ها می‌تواند توسط تماشاگران پُر شود. حضور تماشاگران در دیدارهای لیگ برتر روسیه با وجود شیوع ویروس کرونا با پیشنهاد مشترک فدراسیون فوتبال و باشگاه‌ها مطرح شد. در نهایت این پیشنهاد با بررسی توسط دولت روسیه و موافقت سازمان خدمات رفاهی و حمایت از مصرف‌کنندگان این کشور مورد تایید قرار گرفت. رقابت‌های لیگ برتر روسیه از اول تیر ماه آغاز خواهد شد. تیم زنیت سن‌پترزبورگ با در اختیار داشتن سردار آزمون صدرنشین این رقابت‌هاست.   انتهای پیام/
 چهارمین تست کرونای مهدی طارمی و همبازیانش , تمام اعضای باشگاه فوتبال ریوآوه پرتغال برای چهارمین بار در یک ماه اخیر تست کرونا دادند. , به گزارش  خبرگزاری تسنیم به نقل از سایت رسمی باشگاه ریوآوه پرتغال، امروز (پنجشنبه) تمام اعضای این باشگاه شامل بازیکنان، کادر فنی، پرسنل اداری و مدیران در تست بیماری ویروس کرونا شرکت کردند. نتیجه سه تست قبلی اعضای باشگاه ریوآوه منفی بود و این کار با هدف جلوگیری از شیوع کرونا و رعایت دستورالعمل‌های بهداشتی انجام می‌شود. اعضای باشگاه ریوآوه با توجه به نزدیک شدن از سرگیری لیگ برتر پرتغال تمام اقدامات احتیاطی لازم در ارتباط با ویروس کرونا را انجام می‌دهند تا با آسودگی خاطر مهیای نخستین بازی شوند. ریوآوه هفته آینده در خانه میزبان تیم فریرا است. بازیکنان و کادر فنی ریوآوه پیش از آغاز این بازی نیز باید در تست کرونا شرکت کنند.   انتهای پیام/
 صدور مجوز تمرینات گروهی بازیکنان زنیت , سردار آزمون و یارانش در تیم زنیت سن‌پترزبورگ مجوز انجام تمرینات گروهی را دریافت کردند. , به گزارش خبرگزاری تسنیم به نقل از خبرگزاری تاس روسیه، باشگاه زنیت سن‌پترزبورگ مجوز تمرینات گروهی بازیکنانش را برای آماده‌سازی دیدارهای باقیمانده فصل جاری لیگ برتر فوتبال روسیه که به دلیل شیوع ویروس کرونا متوقف شده بود، دریافت کرد. سرویس رسانه‌ای باشگاه فوتبال زنیت سن‌پترزبورگ اعلام کرد: ما مجوز تمرینات گروهی بازیکنان را دریافت کردیم اما هنوز زمان آغاز آن مشخص نیست. زنیت سن‌پترزبورگ با در اختیار داشتن سردار آزمون تا پایان هفته بیست‌ودوم لیگ برتر روسیه صدرنشین جدول رده‌بندی است. این تیم در نخستین بازی‌اش پس از وقفه طولانی رقابت‌ها از تیم زسکا مسکو میزبانی می‌کند. رقابت‌های لیگ برتر روسیه از اول تیر ماه آغاز خواهد شد.   انتهای پیام/
 توافق پوتین و امیر قطر برای همکاری در جام جهانی ۲۰۲۲ , رئیس‌جمهور روسیه و امیر قطر برای همکاری دو کشور در جام جهانی ۲۰۲۲ توافق کردند. , به گزارش خبرگزاری تسنیم، سرویس رسانه‌ای دفتر ریاست‌جمهوری روسیه اعلام کرد: ولادیمیر پوتین و تمیم آل‌ثانی، امیر قطر در مذاکره تلفنی برای تداوم همکاری جهت آماده‌سازی و برگزاری جام جهانی 2022 به توافق دست یافتند. بر اساس این گزارش، رئیس‌جمهور روسیه و امیر قطر به توافق رسیدند که همکاری‌های دو کشور در مسیر آماده‌سازی و میزبانی جام جهانی 2022 ادامه یابد. قطر میزبانی جام جهانی 2022 را بر عهده دارد و می‌خواهد از تجربیات روسیه به عنوان میزبان جام جهانی 2018 استفاده کند.   انتهای پیام/  
 گزارش تمرین پرسپولیس| بازی درون تیمی سرخپوشان و حضور بازرس فدراسیون پزشکی ورزشی , تمرین روز پنجشنبه تیم فوتبال پرسپولیس در حضور بازرس فدراسیون پزشکی ورزشی برگزار شد. , به گزارش خبرگزاری تسنیم و به نقل از سایت رسمی باشگاه پرسپولیس، سرخپوشان پایتخت که از شنبه این هفته تمرینات آماده‌سازی خود را برای حضور در ادامه رقابت‌های لیگ آغاز کرده‌اند، از ساعت 17:30 تمرین خود را در ورزشگاه شهید کاظمی آغاز کردند. پرسپولیس قرار بود امروز در دیداری دوستانه به مصاف تیم نیروی زمینی برود، ولی به دلیل رعایت دقیق پروتکل بهداشتی برای تیم‌ها، این بازی لغو شد. با توجه به این موضوع و با تصمیم کادر فنی، سرخپوشان پس از گرم کردن به دو تیم زرد و خاکستری تقسیم شده و به بازی درون‌تیمی پرداختند. در نیمه نخست آریا برزگر روی ارسال دقیق مهدی شیری با ضربه سر دروازه رادوشویچ را باز کرد و دقایقی بعد محمد نادری با شوتی محکم پاسخ این گل را داد. بلافاصله بعد از این گل، علی علیپور با پاس مهدی عبدی گل دوم تیم خاکستری را به ثمر رساند و نیمه اول با نتیجه 2 بر یک تمام شد. در نیمه دوم احمد نوراللهی باز هم بازی را به تساوی کشاند، اما در دقایق پایانی کنعانی زادگان دروازه تیم زرد را باز کرد تا در نهایت تیم خاکستری 3 بر 2 پیروز این بازی شود. همچنین در تمرین امروز سرخپوشان بازرس فدراسیون پزشکی ورزشی حاضر بود و تمام جزئیات مربوط به رعایت موارد بهداشتی از سوی بازیکنان، کادر فنی، عوامل اجرایی تیم و همینطور ضدعفونی شدن قسمت‌های مختلف ورزشگاه و ادوات تمرینی را بررسی کرد. سرخپوشان فردا استراحت می‌کنند و شنبه تمرینات را از سر می‌گیرند.   انتهای پیام/
 ورزشگاه آزادی برترین ورزشگاه منطقه مرکز و جنوب آسیا شد , ورزشگاه آزادی تهران به عنوان برترین ورزشگاه منطقه مرکز و جنوب قاره کهن انتخاب شد. , به گزارش خبرگزاری تسنیم، نظرسنجی سایت رسمی کنفدراسیون فوتبال آسیا (AFC) درباره برترین ورزشگاه‌های قاره کهن در منطقه مرکز و جنوب، عصر امروز (پنجشنبه) پایان یافت و ورزشگاه آزادی تهران با کسب 86 درصد آرا، عنوان برترین ورزشگاه این منطقه آسیا را به خود اختصاص داد. سایت AFC از کاربران خود خواسته بود دو استادیوم برتر جنوب و مرکز قاره آسیا از میان ورزشگاه آزادی، ورزشگاه پاختاکور ازبکستان، ورزشگاه سالت‌لیک کلکته هند، ورزشگاه ملی بنگبندوی بنگلادش و ورزشگاه مرکزی جمهوری تاجیکستان را انتخاب کنند که رتبه دوم به ورزشگاه سالت‌لیک با کسب 6 درصد آرا اختصاص یافت. AFC درباره این ورزشگاه نوشت: ورزشگاهی که برای میزبانی بازی‌های آسیایی سال 1974 ساخته شد، خانه دیدارهای تیم ملی ایران و همچنین تیم‌های پرقدرت تهرانی پرسپولیس و استقلال است. ساختار کاسه‌ای‌شکل ورزشگاه به ایجاد فضایی پر جنب و جوش و غالباً ترسناک کمک می‌کند. این استادیوم در مجموعه ورزشی آزادی که ورزش‌های آبی و نیز بسیاری از ورزش‌های دیگر را شامل می‌شود، قرار دارد. ورزشگاه آزادی که در سال 1971 افتتاح شده، بیشترین حضور هواداران را در دیدار تیم ملی ایران مقابل عربستان در سپتامبر سال 97 و در انتخابی جام جهانی 1998 با 120 هزار نفر به خود دید. دیداری که به تساوی یک - یک انجامید. در آوریل سال 2015 و در مسابقه پرسپولیس برابر النصر عربستان، این ورزشگاه رکورد پرتماشاگرترین دیدار لیگ قهرمانان آسیا را با 100 هزار تماشاگر از آنِ خود کرد؛ رکوردی که به بازی پرسپولیس برابر الغرافه در سه سال قبل از آن و در همان ورزشگاه متعلق بود. این ورزشگاه در دیدارهای پرسپولیس برابر بنیادکار ازبکستان و الهلال عربستان هم به این تعداد تماشاگر رسید. ورزشگاه آزادی همچنین میزبان برخی از معتبرترین دیدارهای فوتبال آسیا بوده است؛ از جمله فینال جام ملت‌های آسیا در سال 1976 که علی پروین با تنها گل خود به کویت، میزبان را به پیروزی رساند. این ورزشگاه در سال‌های 1999 و 2002 نیز میزبان فینال مسابقات جام باشگاه‌های آسیا بوده است. این ورزشگاه در سال 2018 برای اولین بار میزبان فینال لیگ قهرمانان آسیا بود؛ جایی که پرسپولیس در ورزشگاهی پُر از تماشاگر و در دیدار برگشت فینال رقابت‌ها به مصاف کاشیما آنتلرز ژاپن رفت. این بازی با تساوی بدون گل خاتمه یافت که کاشیما به لطف برتری 2 بر صفر در بازی رفت، قهرمانی رقابت‌ها را به دست آورد.  انتهای پیام/
 گزارش تمرین استقلال| مرور یک تاکتیک در روز بازگشت میلیچ به جمع آبی‌پوشان , تمرین تیم فوتبال استقلال بعدازظهر امروز (پنج‌شنبه) در مجموعه ورزشی انقلاب برگزار شد. , به گزارش خبرگزاری تسنیم و به نقل از رسانه باشگاه استقلال، تمرین نوبت عصر تیم فوتبال استقلال بعدازظهر امروز در زمین مجموعه ورزشی انقلاب برگزار شد. هرویه میلیچ بازیکن کروات ابی‌پوشان که ظهر امروز جواب تست کرونایش منفی اعلام شد، در تمرین عصر امروز حضور داشت. بازیکنان تیم استقلال بعد از گرم کردن به کار با توپ مشغول شدند. در ابتدا پاسکاری ساده در دستور کار آبی‌ها قرار گرفت و در ادامه شاگردان فرهاد مجیدی در قالب دو تیم به مرور یک تاکتیک با محوریت حفظ توپ مشغول شدند. در این بخش از تمرین، بازیکنان تنها حق زدن دو ضربه به توپ را داشتند بخش پایانی تمرین امروز به تنیس فوتبال اختصاص داشت. بازیکنان استقلال پس از 9 جلسه تمرینی در هفت روز، فردا (جمعه) را به استراحت می‌پردازند.   انتهای پیام/
 ۱۲ عضو تیم فوتبال بادران کرونا گرفتند , تست کرونای ۱۲ عضو تیم فوتبال بادران مثبت اعلام شده است. , رضا رهقی سرپرست تیم فوتبال بادران در گفت‌وگو با خبرنگار ورزشی خبرگزاری تسنیم، درباره نتایج تست کرونای اعضای تیم فوتبال بادران اظهار داشت: دو روز پیش از همه اعضای تیم تست گرفتیم تا از امروز (پنجشنبه) تمرینات را آغاز کنیم. متاسفانه تست 12 عضو تیم شامل 8 بازیکن و 4 عضو کادر فنی تیم، مثبت اعلام شده است. وی درباره برگزاری تمرینات پس از مثبت شدن تست 12 عضو بادران تصریح کرد: تمرین تیم با سایر نفرات پیگیری می‌شود، اما این 12 نفر به قرنطینه رفتند. ما کامل‌ترین تست را از اعضای تیم گرفتیم و فکر می‌کنم سایر تیم‌ها نیز به همین عدد برسند. بادران در لیگ دسته اول فوتبال قرار دارد. انتهای پیام/
 فشار باشگاه‌های لیگ برتر انگلیس به از سرگیری بازی‌ها از ۲۸ خرداد , باشگاه‌های حاضر در لیگ برتر انگلیس خواهان برگزاری ادامه بازی‌های فصل جاری این رقابت‌‌ها از اواخر خرداد ماه هستند. , به گزارش خبرگزاری تسنیم، نشریه انگلیسی «سان» با انتشار گزارشی مدعی شد، بیشتر 20 باشگاه‌ حاضر در لیگ برتر انگلیس در نشستی که امروز (پنجشنبه) با یکدیگر داشتند، به از سرگیری بازی‌های باقیمانده فصل 20-2019 لیگ برتر از ماه آینده میلادی تأکید کردند. طبق این گزارش، باشگاه‌های لیگ برتری به دنبال برگزاری ادامه بازی‌های فصل جاری این رقابت‌ها از حدود سه هفته دیگر هستند. این باشگاه‌ها می‌خواهند لیگ برتر در تاریخ 17 ژوئن (28 خرداد) آغاز و در تاریخ یکم آگوست (11 مرداد) به پایان برسد. پیش از این برنامه این بود که این مسابقات از تاریخ 12 ژوئن (23 خرداد) از سرگرفته شود، اما برگزاری این بازی‌ها 5 روز به عقب خواهد افتاد تا تیم‌ها با آمادگی بیشتری در مسابقات حضور پیدا کنند تا به نوعی از مصدومیت‌های احتمالی هم کاسته شود. قرار است با از سرگیری لیگ برتر انگلیس، در روزهای جمعه هم بازی برگزار شود. همچنین بر اساس گزارش نشریه «تلگراف»، با انجام بازی‌های استون‌ویلا- شفیلدیونایتد و منچسترسیتی- آرسنال، بازی‌های لیگ برتر از سرگرفته خواهد شد.   انتهای پیام/
 پیشکسوت واترپلو درگذشت , پیشکسوت واترپلوی ایران و یکی از چهره‌های شاخص ملی دار فانی را وداع گفت. , به گزارش خبرگزاری تسنیم و به نقل از روابط عمومی فدراسیون شنا، شیرجه و واترپلو، فرید امین‌زاده از چهره‌های شاخص واترپلو ملی و پیشکسوت این رشته به دیار حق شتافت. به گزارش تسنیم، وی در خارج از ایران زندگی می‌کرد و دلیل درگذشتش نیز سکته مغزی بوده است. خبرگزاری تسنیم درگذشت این پیشکسوت را تسلیت می‌گوید. روحش شاد و یادش گرامی باد.   انتهای پیام/
 ایگالو تا ژانویه ۲۰۲۱ در منچستریونایتد می‌ماند , مهاجم نیجریه‌ای شیاطین سرخ تا ماه ژانویه ۲۰۲۱ در منچستریونایتد خواهد ماند. , به گزارش خبرگزاری تسنیم، اودیون ایگالو که در پنجره نقل‌وانتقالات زمستانی اخیر با قرارداد قرضی 6 ماهه از شانگهای شنهوا به منچستریونایتد پیوست، قرارداد قرضی‌اش با این باشگاه در روز یکشنبه پیش‌رو به پایان خواهد رسید، اما حالا خبر می‌رسد که این مهاجم نیجریه‌ای به حضورش در این تیم ادامه خواهد داد. شبکه تلویزیونی «اسکای اسپورتس»، خبر داد ایگالو به شرط اینکه بتواند تا ماه ژانویه 2021 در منچستریونایتد بماند، حاضر است قراردادش را با شانگهای شنهوا تمدید کند. همچنین محدودیت ورود و خروج در مرزهای بریتانیا مانع حضور به موقع ایگالو در این تیم چینی برای شروع فصل جدید سوپرلیگ چین که از ماه ژوئن (ماه آینده میلادی) استارت می‌خورد، می‌شود. همین موضوع باعث می‌شود که ایگالو در منچستریونایتد بماند و این باشگاه چینی هم برای یافتن جانشین موقت وی، سراغ بازیکنی دیگر برود. قرارداد فعلی ایگالو با شانگهای شنهوا تا دسامبر 2022 اعتبار دارد و قرارداد جدیدی که به وی پیشنهاد شده به ارزش 400 هزار پوند در هفته است و او را تا دسامبر 2024 در این تیم چینی نگه خواهد داشت. ایگالوی 30 ساله در همین زمان کوتاه نشان داد که می‌تواند مهره‌ای تأثیرگذار برای شیاطین سرخ باشد، از این رو مدیران این باشگاه انگلیسی را به فکر تمدید قراردادش انداخته است. انتهای پیام/
 اعلام جدیدترین قوانین ویدئوچلنج در والیبال , جدیدترین قوانین مربوط به ویدئوچلنج در رشته والیبال اعلام شد. , به گزارش خبرگزاری تسنیم و به نقل از روابط عمومی فدراسیون والیبال، فدراسیون جهانی والیبال جدیدترین مقررات ویدئوچلنج را به فدراسیون‌های عضو اعلام کرد. برخورد توپ به زمین (پن‌کیک) و چهار ضرب بعد از برخورد به دفاع، از مهم‌ترین موضوعاتی است که در مقررات جدید فدراسیون جهانی بر آن تاکید شده و پس از اعتراض تیم‌ها، می‌تواند در ویدئوچلنج مورد بررسی قرار گیرد. ترجمه و به‌روز رسانی مقررات جدید ویدئوچلنج، از سوی کمیته داوران فدراسیون والیبال تهیه و تنظیم شده است. این قوانین را اینجا مشاهده کنید.   انتهای پیام/
 ماجدی: محتوای دوره‌های مربیگری فوتبال تغییر کرده است/ در فضای مجازی با مدرسان در ارتباطیم , رئیس کمیته آموزش فدراسیون فوتبال گفت: از طریق فضای مجازی ارتباط مستمری با ۲۴۶ مدرس در فوتبال، فوتسال، فوتبال ساحلی، بدنسازی و دروازه‌بانی داریم. , به گزارش خبرگزاری تسنیم و به نقل از سایت رسمی فدراسیون فوتبال، میرشاد ماجدی، رئیس کمیته آموزش فدراسیون فوتبال در خصوص برنامه‌های این کمیته گفت: کمیته آموزش با توجه به برنامه‌ای که در دستورالعمل و فعالیت‌های خود دارد، در زمان کرونا کار خود را  تعطیل نکرده و به طور مستمر از طریق فضای مجازی ارتباط مستمری را با 246 مدرس در فوتبال، فوتسال، فوتبال ساحلی، بدنسازی و دروازه‌بانی داشته و دارد. وی ادامه داد: درست است که کلاس‌های آموزش به دلیل بیماری کرونا تعطیل شده، اما این معضل یک نکته مثبت برای ما داشت که از طریق فضای مجازی ارتباط مستمری را با اساتید کشور در بخش‌های D ,C ,B ,A فوتبال، فوتسال ایران و آسیا، فوتبال ساحلی ایران و آسیا، بدنسازی ایران و آسیا و دروازه‌بانی داشته و بسیاری از محتوای مربوط به برگزاری دوره‌های فوق را تغییر دادیم. ماجدی گفت: منابع و محتوای دوره مربیگری درجه C را تغییر دادیم. منابع و محتوای دوره درجه B در حال اتمام است و به روز می‌شود. همچنین در خصوص تغییر محتوای منابع فوتسال و فوتبال ساحلی و دروازبانی فعالیت خود را شروع کرده‌ایم. در واقع با آغاز کلاس‌های عملی، قطعاً با نگاه ویژه‌ای وارد بحث مربیگری می‌شویم. بر همین اساس جوانانی که می‌خواهند در حوزه مربیگری فعال شوند، باید از این پس با منابع جدید کار کنند. رئیس کمیته آموزش فدراسیون فوتبال درباره مطالب و اطلاعاتی که از سوی فیفا ارائه شده، خاطرنشان کرد: بحث بدنسازی پساکرونا در حال ترجمه به زبان فارسی است و پس از اتمام آن با منابع اصلی که از سوی فیفا ارسال شده، به دست سرمربیان تیم‌های لیگ برتر و دسته اول می‌رسانیم تا اگر خواستند استفاده کنند. ماجدی در پایان از اساتیدی که شبانه روز زحمت کشیده تا محتوای دوره‌های مربیگری را تغییر و به روز کرده‌اند، تشکر ویژه‌ای کرد.   انتهای پیام/
 گاتزتا دلو اسپورت: آزمون در نهایت بازیکن ناپولی می‌شود , یک نشریه ایتالیایی خبر داد مدیران باشگاه ناپولی ایتالیا نسبت به خدمت گرفتن مهاجم ایرانی تیم فوتبال زنیت سن‌پترزبورگ مصمم هستند. , به گزارش خبرگزاری تسنیم، در حالی که در روزهای اخیر اخبار زیادی در رسانه‌های ایتالیایی درباره علاقه‌مندی باشگاه ناپولی به جذب سردار آزمون از زنیت سن‌پترزبورگ منتشر شده، اکنون نشریه ایتالیایی «گاتزتا دلو اسپورت» گزارش داده که این باشگاه ایتالیایی دست‌بردار مهاجم ایرانی زنیت نیست. در این گزارش آمده است: «زنیت سن‌پترزبورگ قیمت آزمون را بالا برده، اما ناپولی به این سادگی پا پس نمی‌کشد. سردار هدف نقل‌وانتقالاتی کریستیانو جیونتولی، مدیر ورزشی تیم فوتبال ناپولی برای تقویت خط حمله تیم تحت‌هدایت جنارو گتوسو است و او متقاعد شده که تلاش برای جذب این بازیکن نتیجه مثبتی خواهد داشت. اگرچه باید سخت‌گیری رئیس باشگاه زنیت را هم در نظر بگیریم که تمایل به فروش بازیکن ایرانی‌اش دارد اما درخواست او برای فروش آزمون از رقم پایه‌ای 30 میلیون یورویی آغاز می‌شود، این در حالی است که پیشنهاد ناپولی فراتر از 25 میلیون یورو نمی‌رود». در ادامه این گزارش می‌خوانیم: «با این وجود آزمون همچنان گزینه‌ای جالب برای ناپولی به شمار می‌رود، این در حالی است که گتوسو ممکن است برای فصل بعد آرکادیوش میلیک را در اختیار نداشته باشد. ناپولی در آستانه تمدید قرارداد دریس مرتنس قرار دارد و آندره‌آ پتاگنا هم که در حال حاضر به طور قرضی در اسپال حضور دارد، به ناپولی بازخواهد گشت، اما به خدمت گرفتن آزمون 25 ساله می‌تواند بر کیفیت خط حمله آبی‌پوشان ناپل بیفزاید». در بخش پایانی گزارش آمده است: «اراده آزمون هم که قبلاً آمادگی‌اش برای انتقال به تیمی دیگر را اعلام کرده، باعث تقویت انگیزه ناپولی برای جذب این بازیکن می‌شود. سردار در ناپولی می‌تواند به پیشرفت خود ادامه دهد. جیونتولی تماس‌های خود را با مدیر برنامه‌های آزمون از سر خواهد گرفت. تصور این است که این انتقال ممکن است زمان‌بر باشد، اما در نهایت آزمون بازیکن ناپولی خواهد شد». به گزارش تسنیم، مهاجم تیم ملی فوتبال ایران که تا پایان ماه ژوئن 2022 تحت‌ قرارداد زنیت سن‌پترزبورگ است، این فصل در 29 بازی از رقابت‌های مختلف برای این تیم روسی به میدان رفته که حاصل آن 14 گل‌زده و 7 پاس‌گل بوده است. او همچنین در 50 بازی ملی با پیراهن ایران، آمار 32 گل‌زده را از خود برجای گذاشته است. انتهای پیام/
 لغو دیدار پیکان - نساجی به دلیل صادر نشدن مجوز , دو تیم پیکان و نساجی مازندران قرار بود در دیداری دوستانه و تدارکاتی به مصاف هم بروند که به دلیل صادر نشدن مجوز، این دیدار لغو شد. , به گزارش خبرگزاری تسنیم، به دنبال صدور اطلاعیه مسئولان پزشکی فدراسیون فوتبال مبنی بر عدم صدور مجوز برگزاری بازی تدارکاتی تیم‌ها، مسابقه دوستانه پیکان با نساجی لغو شد. تیم پیکان نیز امروز تمرین عادی خود را برگزار می‌کند و هرگاه مجوز انجام بازی تدارکاتی صادر شد، با هماهنگی لازم بازی تدارکاتی برگزار خواهد کرد. نتایج تست تمامی اعضای باشگاه پیکان و حریف امروزش یعنی نساجی منفی بود، اما به خواست مسئولان احترام گذاشته و بازی لغو شد.   انتهای پیام/
 پاری‌سن‌ژرمن در آستانه قطعی کردن قرارداد ایکاردی , باشگاه پاری‌سن‌ژرمن قصد حفظ مهاجم آرژانتینی اینتر را دارد و خبر قطعی کردن قرارداد او را تا چند روز آینده اعلام خواهد کرد. , به گزارش خبرگزاری تسنیم، بر اساس گزارش نشریه ایتالیایی «کوریره دلو اسپورت»، باشگاه پاری‌سن‌ژرمن در پایان هفته جاری میلادی (شنبه و یکشنبه) قطعی کردن قرارداد مائورو ایکاردی را اعلام خواهد کرد. به نظر می‌رسد این مهاجم آرژانتینی در برنامه‌های بلند مدت مدیران این باشگاه فرانسوی جای دارد. ایکاردی 27 ساله تابستان گذشته پس از اختلاف با مدیران باشگاه اینتر، در آخرین روز نقل‌وانتقالات تابستانی با قرارداد قرضی یک ساله راهی پاری‌سن‌ژرمن شد. او در فصل جاری عملکرد خوبی ارائه کرده و در 31 بازی از رقابت‌های مختلف، آمار 20 گل زده و چهار پاس گل را از خود برجای گذاشته است. طبق گزارش «کوریره دلو اسپورت»، دو باشگاه پاری‌سن‌ژرمن و اینتر، مدارک لازم برای عملی کردن این انتقال را برای یکدیگر ارسال کرده‌اند و قرارداد این مهاجم آرژانتینی با پاری‌سن‌ژرمن در ازای پرداخت 60 تا 65 میلیون یورو به اینتر قطعی خواهد شد. اگر همه چیز به خوبی پیش‌ برود، انتظار می‌رود قطعی شدن قرارداد مائورو در روز شنبه یا یکشنبه اعلام شود. مهاجم پیشین سامپدوریا از سال 2013 عضو اینتر است و تا سال 2019 در 219 بازی، آمار 124 گل‌زده و 28 پاس‌گل را از خود برجای گذاشته است. انتهای پیام/
 سری A به‌شکل نمادین از شهر برگامو از سر گرفته می‌شود , مرکز بحران ویروس کرونا به‌عنوان منطقه محل شروع مجدد فصل ۲۰۲۰ــ۲۰۱۹ رقابت‌های سری A انتخاب شد. , به گزارش خبرگزاری تسنیم، با تأیید اتحادیه فوتبال ایتالیا، فصل 2020ــ2019 رقابت‌های سری A ایتالیا به‌شکل نمادین از شهر برگامو از سر گرفته خواهد شد. سری A پس از وقفه‌ای تقریباً 3ماهه از 19 ژوئن (30 خرداد) پیگیری خواهد شد. قرار بود بازی‌ها از 20 ژوئن آغاز شود اما با برگزاری دیدار آتالانتا ــ ساسولو از هفته بیست و پنجم رقابت‌ها در تاریخ 19 ژوئن به‌عنوان اولین بازی پس از شیوع ویروس کرونا، موافقت شده است. شهر برگامو، بالاترین درصد ابتلا به ویروس کرونا و مرگ ناشی از این ویروس را در ایتالیا به ثبت رساند، به همین دلیل و  به‌احترام درگذشتگان این شهر، سری A از برگامو مجدداً شروع خواهد شد.   انتهای پیام/+
 فلیک: هاینکس الگوی من است/ فعلاً بوندس‌لیگا برایم در اولویت است , هانس دیترفلیک با در اولویت دانستن رقابت‌های بوندس‌لیگا نسبت به ادامه فصل به‌تعویق‌افتاده رقابت‌های لیگ قهرمانان اروپا ابراز بی‌اطلاعی کرد. , به گزارش خبرگزاری تسنیم، هانس دیتر فلیک در کنفرانس خبری پیش از بازی تیمش مقابل فورتونادوسلدورف در هفته بیست و نهم رقابت‌های بوندس‌لیگای یک آلمان بر آمادگی بازیکنان تیم باواریایی تأکید کرد.  سرمربی تیم فوتبال بایرن‌مونیخ اظهار داشت: یوپ هاینکس شخصیتی الهام‌بخش است و من از او الگوبرداری می‌کنم. یوپ در بایرن مونیخ مربی من بود و پس از آن هم همیشه با یکدیگر در ارتباط بودیم. نمی‌خواهم خودم را با هاینکس مقایسه کنم چون کاملاً سطح او از من متفاوت است. هاینکس برای سال‌های طولانی یک مربی موفق و پرافتخار بوده  و من از ماه نوامبر در بایرن مونیخ حضور دارم، با این حال، مقایسه شدن با هاینکس مسئله زیبایی است. او در ادامه افزود: تیاگو به بازی با دوسلدورف نمی‌رسد. دوسلدورف کار بازی‌سازی را برای حریفانش سخت می‌کند. باید به‌عنوان یک تیم در زمین واکنش نشان دهیم و تمرکزمان را حفظ کنیم. اگر دوسلدورف مالک توپ باشد، فوتبال خوبی بازی می‌کند و ما باید مانع رسیدن توپ به آن‌ها شویم. تیاگو هنوز آماده نیست و برای بازگشت به زمان نیاز دارد. در خصوص مصدومان، فکر می‌کنم تیاگو اولین نفری خواهد بود که بازمی‌گردد و کوتینیو به‌زودی به تمرینات ملحق می‌شود. در مورد زوله و تولیسو، آرام آرام و بدون ریسک پیش خواهیم رفت. لواندوفسکی به‌خوبی از آمارش مقابل دوسلدورف آگاه است و می‌داند تاکنون مقابل دوسلدورف گل نزده است. اگر در این مسابقه پیروز شویم و لواندوفسکی هم گل بزند، خیلی خوشحال خواهیم شد. فلیک در پایان تصریح کرد: بازگشت لیگ قهرمانان اروپا برایم اهمیتی ندارد و  فعلاً برای من مسابقات بوندس لیگا در اولویت است. باید در نیمه‌نهایی جام حذفی آلمان به مصاف اینتراخت فرانکفورت برویم. باقی مسائل همه گمانه‌زنی است. فکر نمی‌کنم  تا اواسط ژوئن، تکلیف برگزاری لیگ قهرمانان اروپا مشخص شود.   انتهای پیام/+  
 راجرز: به‌اندازه سایر مبتلایان به کرونا حالم بد نبود/ حس بویایی و چشایی خودم را از دست داده بودم , سرمربی موفق تیم فوتبال لسترسیتی در دوران ابتلا به ویروس کرونا روزهای سختی را تجربه کرد. , به گزارش خبرگزاری تسنیم، برندان راجرز، سرمربی ایرلندی موفق تیم فوتبال لسترسیتی از تجربه تلخ ابتلا به ویروس کرونا سخن گفت. او بعد از میکل آرتتا، دومین مربی لیگ برتر انگلیس بود که به ویروس کرونا مبتلا شد. سرمربی سابق لیورپول ادعا کرد دقیقاً 2 هفته بعد از آخرین بازی لسترسیتی در لیگ برتر انگلیس پیش از تعلیق مسابقات، علائم کرونا را در خود یافت. او در این باره گفت: حالم خوب نبود و بعدها تشخیص داده شد مبتلا به ویروس هستم. یک هفته بعد هم همسرم مبتلا شد. ما تا 2، 3 هفته بعد تأثیر بیماری را حس می‌کردیم. البته حال‌مان مثل خیلی‌ها که بیشترین ضربه را از بیماری دیدند،  وحشتناک نشد اما به‌مدت 3 هفته نه حس بویایی و چشایی داشتیم، نه قدرتی در بدنمان مانده بود، خیلی سخت بود.   انتهای پیام/+
 لالیگا برای خانه‌های سالمندان به‌شکل رایگان پخش می‌شود , فصل در آستانه ازسرگیری لالیگا یک امتیاز ویژه برای سالمندان خواهد داشت. , به گزارش خبرگزاری تسنیم، سازمان لیگ اسپانیا پس از شروع مجدد فصل متوقف‌شده این رقابت‌ها، بازی‌ها را برای خانه‌های سالمندان به‌شکل رایگان پخش می‌کند.  لالیگا از تاریخ 22 خرداد و با دیدار سویا و رئال بتیس از سر گرفته می‌شود و در این شرایط سازمان لیگ این کشور با شرکت رسانه‌ای «مدیا پرو» به توافق رسیده تا ادامه فصل را به‌طور رایگان در تمام خانه‌های سالمندان اسپانیا پخش کند. همچنین لالیگا اعلام کرد کسانی که اشتراک شبکه اسکای را در انگلیس دارند در ماه ژوئن می‌توانند به‌طور رایگان  لالیگا را از طریق تلویزیون لالیگا تماشا کنند.   انتهای پیام/+
 اعتراض اینتر به تقویم جدید فوتبال ایتالیا با یک اقدام جالب , تیم فوتبال اینتر قصد دارد به‌شکلی خاص اعتراض خودش را به شروع مجدد جام حذفی ایتالیا نشان دهد. , به گزارش خبرگزاری تسنیم، پس از اعلام زمان شروع مجدد فصل جاری رقابت‌های سری A و جام حذفی ایتالیا، برخی باشگاه‌های بزرگ این کشور به تقویم جدید اعلام‌شده اعتراض کردند و در این باشگاه اینتر تهدید کرد در صورت تغییر نکردن برنامه با تیم جوانانش بازی برگشت مرحله نیمه‌نهایی جام حذفی ایتالیا مقابل ناپولی را انجام خواهد داد.  اینتر برای این اعتراض دلایل خودش را دارد زیرا پس از برگزاری دور برگشت مرحله نیمه‌نهایی جام حذفی ایتالیا و مشخص شدن تیم‌های  فینالیست، فینال 3 روز بعد در ورزشگاه  المپیکو برگزار خواهد شد. سپس سری A شروع می‌شود و اینتر مجبور است بازی عقب‌مانده از هفته بیست و پنجم را مقابل سامپدوریا برگزار کند.   انتهای پیام/+
 ادامه سوپرلیگ فوتبال سوئیس از ۱۹ ژوئن , اتحادیه فوتبال سوئیس زمان ازسرگیری سوپرلیگ این کشور را اعلام کرد. , به گزارش خبرگزاری تسنیم و به نقل از سایت رسمی اتحادیه فوتبال سوئیس (SFL)، رقابت‌های سوپرلیگ که به دلیل همه‌گیری جهانی ویروس کرونا متوقف شد، از 19 ژوئن (31 خرداد) مجدداً دنبال خواهد شد. SFL در بیانیه رسمی خود آورده است: تصمیم ازسرگیری سوپرلیگ فوتبال سوئیس با آرای 20 باشگاه اتخاذ شد. قرار است رقابت‌های سوپرلیگ و لیگ دسته پایین‌تر تا 20 آگوست (مرداد) به پایان برسند. همچنین به تیم‌ها اجازه داده می‌شود تا در هر بازی پنج بازیکن تعویضی داشته باشند. باشگاه‌های سوپرلیگ سوئیس با طرح پیشنهادی مبنی بر افزایش تیم‌های این رقابت‌ها از 10 به 12 تیم برای فصل آینده نیز مخالفت کرده‌اند.   انتهای پیام/
 زنوزی:۳ بار قهرمانی را از ما گرفتند،‌ یک دسته پایین‌تر برویم چه اتفاقی می‌افتد؟!/ پسران مسئولان به دنبال برگزاری لیگ هستند تا سود ببرند , مالک باشگاه تراکتور تبریز تأکید کرد، وزارت ورزش، فدراسیون فوتبال و سازمان لیگ تنها به خاطر یک تیم خاص تصمیم به ادامه مسابقات لیگ برتر دارند. , به گزارش خبرگزاری تسنیم، محمدرضا زنوزی ضمن بیان این مطلب اظهار داشت: ابتدا تسلیت می‌گویم شهادت سه سربازی را که از مرزهای کشور دفاع می‌کردند. همه جا می‌گویند من مالک باشگاه‌های تراکتور و ماشین‌سازی هستم، ولی حقیقت این است که من هوادار این دو باشگاه هستم. مالک دو باشگاه شرکت‌ها هستند و من هوادارم. وی در مورد نامه مشترک مدیران چهار تیم خصوصی به وزیر ورزش و جوانان برای لغو نوزدهمین دوره لیگ برتر فوتبال گفت: بله نامه را ما نوشتیم و مدیرعامل‌های چهار باشگاه امضا کردند. ما سر موضع خود هستیم. اولاً در رسانه‌ها اعلام کرده بودند، تراکتور و ماشین‌سازی پول ندارند که این موضوع کذب است. امروز ساسان انصاری (مهاجم تراکتور تبریز) هم گفته بود بیشتر از همه باشگاه‌ها پول گرفته‌اند. مالک باشگاه تراکتور که با رادیو جوان گفت‌وگو می‌کرد، تصریح کرد: من با هیئت مدیره باشگاه‌های تراکتور و ماشین سازی صحبت می‌کنم تا در صورت تعطیلی لیگ هم  تمام و کمال حقوق بازیکنان و کادر فنی پرداخت شود. مشکلی از این بابت ندارم و این موضوع را هم رسماً اعلام می‌کنم. این صحبت‌ها را برخی افراد و سازمان لیگ در باشگاه‌ها راه می‌اندازند و به بازیکنان می‌گویند که در صورت تعطیلی لیگ پول‌تان را نمی‌دهند، ولی من اعلام می‌کنم دو باشگاه ما پول بازیکنان را صد درصد می‌دهند. آنها به خاطر اینکه اسپانسرشان بیاید و پول‌شان را بگیرند باشگاه‌ها را به دردسر می‌اندازد. من به باشگاه‌های دیگر کاری ندارم، اما ما از این بابت مشکلی نداریم. زنوزی در پاسخ به این پرسش که چرا اصرار به تعطیلی دارد، گفت: به خاطر اینکه جان بازیکنان برای ما مهم است. زمانی که کشور 400 کرونایی داشت لیگ را تعطیل کردند، اما الان می‌خواهند با روزی سه هزار کرونایی بازی‌ها را ادامه دهند. من یک واقعیت را بگویم. زمانی که ما مستحق گرفتن جام بودیم حداقل سه بار جام را از ما گرفتند. به عناوین مختلف این کار را انجام دادند. جمعه سیاه هنوز از یاد هواداران‌ تراکتور نرفته است و هیچ موقع از یاد نخواهد رفت، اما ما دنبال جام نیستیم. هواداران‌مان هم دنبال جام فلزی نیستند. اگر دنبال این جام‌ها بودند که این‌طور به تراکتور عشق نمی‌ورزیدند. ما لیگ برتری داریم که همه چیز آن به همه چیزش می‌خورد! اسمش را از انگلیس گرفتیم، رسمش را از مالدیو. باید اسم یک برنامه تلویزیونی را بگذارند برنامه تیم خاص، اسم وزارت ورزش را هم بگذارند وزارت یک تیم خاص، اسم فدراسیون هم را بگذارند فدراسیون تیم خاص.   وی در پاسخ به این پرسش آیا به نظرش وزارت ورزش و فدراسیون فوتبال از یک تیم خاص حمایت می‌کنند، گفت: صد درصد همین‌طور است. 15 تیم گفتند که بازی‌ها برگزار نشود، اما تصمیم دارند بازی‌ها را ادامه دهند. چرا از مدیران این باشگاه‌ها دعوت نکردند تا با آنها صحبت کنند؟ آقایان انگلیس، آلمان و اسپانیا را مثال می‌زنند. ما را با کی مقایسه می‌کنند؟ با آلمان و انگلیس؟ مالک باشگاه تراکتور در مورد اینکه فقط چهار تیم خصوصی انصراف خود را از حضور در لیگ اعلام کرده‌اند، بیان کرد: سایر تیم‌ها فرمانبر هستند و نمی‌توانند چیزی بگویند، اما در رسانه‌ها حرف زدند. وضعیت خوزستان و مشهد قرمز است. ما که برده نیستیم! فدراسیون و سازمان لیگ نماینده باشگاه‌ها هستند و باید به نظر آنها احترام بگذارند. من می‌توانم با هواپیما چارتر تیمم را به شهرهای مختلف برسانم، اما آیا بقیه تیم‌ها هم می‌توانند؟ وی در مورد اینکه تعداد موافقان برگزاری لیگ بیشتر از مخالفان است، بیان کرد: تیم‌ها وابسته هستند و اگر مدیران‌شان حرفی بزنند آنها را جابه‌جا می‌کنند. اجازه دهید من یک حقیقت را بگویم. هزینه‌ها را باشگاه می‌کنند، اما سود آن در جیب یک عده خاص می‌رود. نمی‌شود که هزینه‌ها را ما انجام دهیم، اما سودش را شرکت‌های خاصی ببرند. پسران یکسری از مسئولان آمده‌اند و شرکت‌هایی به نام افرادی دیگر افتتاح کرده‌اند، اما می‌دانیم که این شرکت‌ها برای پسران مسئولان است و پول در می‌آورند. آنها باعث می‌شوند که لیگ برگزار شود. این موضوع را نه تنها من می‌دانم بلکه خیلی‌های دیگر هم می‌دانند. این افراد یکسری رسانه‌ها در اختیار دارند و فشار می‌آورند تا بازی‌ها برگزار شود و سودشان را ببرند. متأسفانه یکسری هم حمایت‌شان می‌کنند، حالا دانسته یا ندانسته. نمی‌شود که هزینه‌ها را ما انجام دهیم و یکسری سودش را ببرند. تیم‌های تهرانی هم از این موضوع ضرر می‌کنند. من نوکر هواداران تیم‌های تهرانی هستم، اما بدانند سرشان کلاه می‌رود. این تیم‌ها هم اگر خصوصی شوند مالک اجازه نمی‌دهد از باشگاهش سوءاستفاده شود. «اگر تیم تراکتور هم در صدر جدول از رقبای خود پیش بود باز هم همین نظر را داشتید؟»، مالک باشگاه تراکتور در  واکنش به طرح این سؤال خاطر نشان کرد: من ابتدا هم گفتم مشکل ما جام نیست. سه بار جام قهرمانی را از ما گرفتند، اما حرفی نزدیم. اگر قرار بود دنبال این چیزها باشیم دنبال یکسری از کارها می‌رفتیم تا جام بگیریم. زنوزی در رابطه با این موضوع که آیا همچنان مصرانه تصمیم به کناره‌گیری تیمش از لیگ دارد، گفت: الان در سازمان لیگ چقدر بابت اسپانسر پول دریافت کرده‌اند؟ چرا این موضوع را شفاف اعلام نمی‌کنند؟ مشکل ما با سازمان لیگ، وزارت ورزش و فدراسیون فوتبال همین موضوع است. فدراسیون هر زمانی که بخواهد می‌گوید ما غیردولتی هستیم و پشت فیفا پنهان می‌شود، اما هر زمانی هم که مشکلی پیش می‌آید می‌گوید به ما دستور دادند. مگر نمی‌گویند مستقل هستیم پس چطور برخی مواقع که منافع یکسری از مدیران به خطر می‌افتد پشت فیفا پنهان می‌شوند؟! آقای فدراسیون! چه کسی به شما تکلیف کرده است که لیگ برگزار شود؟! باید کسی در سازمان لیگ باشد که بتواند درآمدزایی کند. این درآمدها برای فوتبال کم است. کجا این پول‌ها را هزینه می‌کنند؟ هزینه‌ها را ما انجام می‌دهیم، اما آقایان هر طور دوست دارند درآمدها را خرج می‌کنند. وی در مورد اینکه تاکنون چقدر از سازمان لیگ بابت تبلیغات محیطی دریافت کرده‌اند، یادآور شد: آقای حدادیان مالک باشگاه نساجی حرف خوبی می‌زد. او می‌گفت 300 میلیون به ما پول می‌دهند، اما 400 میلیون بابت فحش‌ها از ما می‌گیرند! البته از ما بیشتر می‌گیرند. آیا این عدالت فوتبال است؟‌ من از بازی دوم لیگ فهمیدم امسال لیگ ما به کجا می‌رود! خودشان می‌دانند چه اتفاقاتی در فوتبال می‌افتد. هواداران ما دنبال حیثیت فوتبال هستند نه جام فلزی. من پست‌ها را در فضای مجازی هم خواندم. اکثراً نوشته بودند مدیران باشگاه به ما قول بدهند تا تیم را حفظ کنند و اگر به لیگ پایین‌تر هم افتادیم از تیم حمایت می‌کنیم. من حرفم را می‌زنم، اما به من می‌گویند تو را به کمیته انضباطی می‌برند. ببرند چه اتفاقی می‌افتد؟ شما جام را از دست ما گرفتید چه اتفاقی افتاد؟! اصلاً ما را به یک دسته پایین‌تر بیندازند. چه اتفاقی می‌افتد؟ از فردا هم می‌دانم من را می‌کوبند. مثلاً یک نفر در رسانه ملی می‌گفت چرا کارخانه را تعطیل نمی‌کنند. اولاً یک ماه و نیم کارخانه ما تعطیل بود. دوماً مگر در کارخانه کشتی می‌گیرند یا زد و خورد می‌کنند؟ هواپیمایی ما هم سه چهار ماه است که خوابیده. چرا کارخانه را با فوتبال مقایسه می‌کنیم؟ این چه سوادی است؟! انتهای پیام/
 راجر فدرر پردرآمدترین ورزشکار سال جهان شد/ رونالدو و مسی در رده‌های دوم و سوم , راجر فدرر، تنیسور اهل سوئیس به‌عنوان پردرآمدترین ورزشکار جهان در یک سال اخیر معرفی شد. , به گزارش خبرگزاری تسنیم، راجر فدرر، قهرمان 20 دوره مسابقات گرنداسلم تنیس رتبه نخست رده‌بندی 100 ورزشکار پردرآمد جهان تا سال 2020 را از نگاه مجله اقتصادی فوربس آمریکا کسب کرد. راجر فدرر در طول یک سال اخیر 106.3 میلیون دلار درآمد کسب کرده که از این میزان 6.3 میلیون دلار مربوط به جوایزش در تورنمنت‌های مختلف تنیس بوده است. همچنین این تنیسور سوئیسی بیشتر از 100 میلیون دلار را از طریق قراردادهای تبلیغاتی و دیگر فعالیت‌ها به دست آورده است. براساس این گزارش، رتبه دوم رده‌بندی پردرآمدترین ورزشگاه سال جهان به کریستیانو رونالدو، بازیکن تیم ملی فوتبال پرتغال و باشگاه یوونتوس ایتالیا با 105 میلیون دلار اختصاص یافت. لیونل مسی، مهاجم تیم ملی فوتبال آرژانتین و باشگاه بارسلونای اسپانیا نیز با کسب درآمد 104 میلیون دلاری در رده سوم جای گرفت. مسی در رده‌بندی سال گذشته مجله فوربس آمریکا با درآمد 127 میلیون دلاری رتبه نخست را کسب کرده بود. فهرست 10 ورزشکار پردرآمد سال جهان بدین‌ ترتیب است: 1- راجر فدرر (تنیس) با 106.3 میلیون دلار 2- کریستیانو رونالدو (فوتبال) با 105 میلیون دلار 3- لیونل مسی (فوتبال) با 104 میلیون دلار 4- نیمار (فوتبال) با 95.5 میلیون دلار 5- لبرون جیمز (بسکتبال) با 88.2 میلیون دلار 6- استفان کری (بسکتبال) با 74.4 میلیون دلار 7- کورین دورانت (بسکتبال) با 63.9 میلیون دلار 8- تایگر وودز (گلف) با 62.3 میلیون دلار 9- کرک کوزینس (فوتبال آمریکایی) با 6.5 میلیون دلار 10- کارون ونتز (راگبی) با 59.1 میلیون دلار.   انتهای پیام/
 تباس: لالیگا را از ۱۱ ژوئن با صدای مجازی هواداران از سر می‌گیریم/ تاریخ شروع فصل آینده را هم مشخص کردیم , رئیس سازمان لیگ فوتبال اسپانیا تاریخ ادامه بازی‌های فصل جاری و شرع فصل آینده لالیگا را اعلام کرد و از تدارک شرایطی برای تماشای بازی‌های با صدا تماشاگران خبر داد. , به گزارش خبرگزاری تسنیم، خاویر تباس با تأیید خبر ازسرگیری مسابقات فصل جاری لالیگا در ماه جاری، از تعیین تاریخ شروع فصل آینده لیگ دسته اول فوتبال اسپانیا نیز خبر داد. تباس در یک ویدئو کنفرانس با خبرنگار نشریه مارکا، اظهار داشت: اگر خدا بخواهد ما 11 ژوئن (22 خرداد) لیگ را ادامه می‌دهیم. امیدوایم که شهرهای مادرید و بارسلونا هم وارد فاز دوم قرنطینه شوند و آن زمان است که ما می‌توانیم بازی‌ها را برگزار کنیم. در سازمان لیگا بیش از 130 نفر کار می‌کنند پس همه چیز باید به شیوه‌ای جدید انجام شود؛ سفرها، سازماندهی بازی‌ها و همه چیز. ما آماده‌ایم اما روزی که لیگ را به پایان می‌رسانیم هم بسیار مهم است. ما تاریخ شروع فصل آینده را هم مشخص کردیم و آن رقابت‌ها روز 12 سپتامبر (22 شهریور) آغاز خواهند شد.   رئیس سازمان لیگ اسپانیا در ادامه با اشاره به تلاش همکارانش برای فراهم آوردن تماشای بازی‌های لالیگا با شرایطی ویژه افزود: ما یکسری تست‌های سمعی بصری انجام دادیم تا بینندگان بتوانند امکان انتخاب تماشای دو تصویر را داشته باشند: یکی تصاویر واقعی و دیگری تصاویری همراه با صدای تماشاگران به صورت مجازی. می‌خواهیم این حق انتخاب را به هواداران بدهیم که بازی را با سکوت ورزشگاه یا شبیه‌ساز صدای تماشاگران تماشا کنند. تست‌هایی که من دیده‌ام جالب بوده‌اند و واقعاً توجه شما را جلب می‌کند، اما با این حال ممکن است برخی بخواهند صدای واقعی ورزشگاه را بشنوند که امکان هر دوی آنها فراهم خواهد بود. انتهای پیام/
 اعلام نتیجه چهارمین تست کرونای تیم ریوآوه , نتیجه چهارمین تست کرونای اعضای تیم فوتبال ریوآوه پرتغال از جمله مهدی طارمی مشخص شد. , به گزارش خبرگزاری تسنیم و به نقل از سایت رسمی باشگاه ریوآوه پرتغال، در چهارمین تست کرونای اعضای این باشگاه شامل؛ بازیکنان، کادر فنی، پرسنل اداری و مدیران که روز گذشته (پنجشنبه) انجام شد، هیچ مورد مثبتی وجود ندارد. این باشگاه پرتغالی همچنین اعلام کرد: اعضای تیم ریوآوه که از چهار هفته قبل تمرینات خود را آغاز کرده بودند تاکنون چهار تست کرونا دادند که نتایج آنها منفی بوده است. این دستاورد نشان‌دهنده احساس مسئولیت آنها در قبال بیماری ویروس کروناست. بازیکنان ریوآوه تا قبل از بازی هفته بیست‌وپنجم لیگ برتر پرتغال برابر تیم فریرا همچنان به اقدامات احتیاطی لازم مطابق دستورالعمل‌های بهداشتی ادامه خواهند داد. همچنین تمامی اعضای باشگاه ریوآوه 24 ساعت پیش از شروع دوباره بازی در لیگ برتر پرتغال دو تست کرونا دیگر انجام می‌دهند.   انتهای پیام/
 لیورپول در آنفیلد قهرمان لیگ برتر نخواهد شد , تیم فوتبال لیورپول نه تنها از برگزاری جشن قهرمانی در حضور هوادارانش، بلکه از کسب این افتخار در ورزشگاه خانگی خود نیز محروم خواهد شد. , به گزارش خبرگزاری تسنیم و به نقل از سایت گل، مقامات فوتبال انگلیس در نظر دارند مکان برگزاری حداقل پنج بازی از دیدارهای هفته‌های آتی لیگ برتر فوتبال این کشور را به دلیل نگرانی از مسائل امنیتی و بهداشتی تغییر دهند. روز گذشته (پنجشنبه) اعلام شد که مسابقات لیگ برتر انگلیس از 17 ژوئن (28 خرداد) ازسرگرفته می‌شود، اما با توجه به وضعیت بحرانی‌تر برخی از نقاط کشور، نگرانی‌هایی درباره برگزاری بازی‌ها در آن مکان‌ها وجود دارد. ظاهراً این همان موضوعی است که پلیس انگلیس درباره‌اش به مقامات لیگ هشدار داده و خواهان تغییر محل برگزاری حداقل پنج بازی لیگ برتر در محلی غیر از خانه تیم میزبان شده است، چرا که بیم تجمع هواداران در اطراف استادیوم‌ها و رعایت نشدن فاصله‌گذاری اجتماعی در آنجا وجود دارد. طبق ادعای سایت گل، برای برگزاری سه بازی خارج از خانه لیورپول صدرنشین - تیمی که با کسب دو برد دیگر اولین قهرمانی‌اش در لیگ برتر طی 30 سال گذشته را قطعی می‌کند - به ترتیب مقابل تیم‌های منچسترسیتی، نیوکاسل و اورتون زمینی بی‌طرف انتخاب شده است. علاوه بر این، تمام بازی‌هایی که تیم تحت هدایت یورگن کلوپ در آن شانس مسجل کردن قهرمانی‌اش را داشته باشد هم مشمول این قضیه می‌شود. در همین حال سایت «پرس آسوسیشن» هم مدعی شده است که مصاف منچسترسیتی با نیوکاسل و منچستریونایتد با شفیلدیونایتد هم دو بازی دیگری است که توصیه شده در مکان‌هایی به غیر از ورزشگاه اتحاد و اولدترافورد برگزار شوند.   پیش از این مخالفت‌هایی با برگزاری بازی‌ها در زمین بی‌طرف صورت گفته است خصوصاً‌ از جانب تیم‌هایی مانند برایتون که خطر سقوط را احساس می‌کنند و دلیل آن هم نگرانی آنها از تأثیر منفی از دست دادن امتیاز بازی در خانه روی عملکرد تیم و کاهش شانس بقای‌شان است. رقابت‌های لیگ برتر انگلیس از 20 اسفند به دلیل شیوع کرونا در این کشور به حالت تعلیق درآمد و این در حالیست که لیورپول با 25 امتیاز اختلاف نسبت به منچسترسیتی صدرنشین است و با کسب دو پیروزی دیگر (به فرض پیروزی منچسترسیتی) قهرمانی‌اش را مسجل می‌کند. انتهای پیام/
 تاریخ برگزاری بازی‌های جام حذفی انگلیس مشخص شد , اتحادیه فوتبال انگلیس زمان ازسرگیری مسابقات فوتبال جام حذفی باشگاه‌های این کشور را اعلام کرد. , به گزارش خبرگزاری تسنیم، پس از تأیید ازسرگیری مسابقات لیگ برتر و جام حذفی فوتبال انگلیس، اکنون زمان برگزاری دیدارهای جام حذفی (FA Cup) هم مشخص شده است. مطابق اعلام اتحادیه فوتبال انگلیس، بازی‌های قدیمی‌ترین تورنمنت فوتبال جهان از روز 27 ژوئن (هفتم تیر) دنبال می‌شوند و فینال رقابت‌ها نیز روز یکم آگوست (11 مرداد) در ورزشگاه ومبلی انجام می‌شود. رقابت‌‌های جام حذفی انگلیس که دو ماه پیش به دلیل شیوع کرونا در انگلیس به حالت تعلیق درآمد، اکنون در مرحله یک چهارم نهایی قرار دارد. در این مرحله لسترسیتی در خانه‌اش پذیرای چلسی خواهد بود، نیوکاسل میزبان منچسترسیتی است، آرسنال در خانه شفیلدیونایتد به میدان می‌رود و نوریچ هم از منچستریونایتد میزبانی می‌کند. دو بازی این مرحله قرار است روز 27 ژوئن و دو بازی دیگر 28 ژوئن انجام شوند.   برنده این بازی‌ها در روزهای 11 و 12 جولای (21 و 22 تیر) در مرحله نیمه نهایی مقابل یکدیگر قرار می‌گیرند و فینال هم 11 مرداد در ورزشگاه ملی انگلیسی‌ها برگزار می‌شود. انتهای پیام/
 چلسی به دنبال گرفتن «کرونا» از پورتو , آبی‌پوشان لندن قصد دارند ملی پوش مکزیکی تیم فوتبال پورتو را در پنجره نقل‌وانتقالات تابستانی به خدمت بگیرند. , به گزارش خبرگزاری تسنیم، در حالی که ویروس کرونا مشکلات زیادی را برای باشگاه چلسی به وجود آورده، یک بازیکن همنام با این ویروس آبی‌های لندن را شیفته خود کرده است. این ملی‌پوش مکزیکی خسوس کرونا نام دارد که برای تیم فوتبال پورتوی پرتغال بازی می‌کند. کرونای 27 ساله یک بال با قابلیت بازی در چند پست است که طبق ادعای مدیربرنامه‌هایش چلسی برای خرید او دست به کار شده و با پورتو قراردادی دارد که غرامت فسخ آن 30 میلیون یوروست. بازیکن تیم پورتو علاوه بر پتانسیل بازی به‌عنوان بال راست، سابقه بازی به‌عنوان دفاع راست و گوش راست را هم دارد. چلسی تنها تیمی نیست که برای خرید کرونا تمایل نشان داده است، اما مدیربرنامه‌های او حاضر نشد فاش کند که تیم لندنی چقدر نسبت به جذب این بازیکن تمایل دارد. ماتیاس بونگه در این باره به نشریه «مدیو تیمپو» گفت: در یک مقطع ما با باشگاه چلسی صحبت کردیم. نمی‌توانم بگویم که او گزینه اول، دوم یا سوم این باشگاه است. فعلاً چیزهایی که شنیده می‌شود بیشتر در حد شایعه است.   خسوس کرونا دو سال دیگر با پورتو قرارداد دارد. انتهای پیام/
 شروع دوباره لیگ برتر فوتبال لهستان با حضور تماشاگران , نخست وزیر لهستان اعلام کرد تماشاگران فوتبال در این کشور می‌توانند برای تماشای مسابقات به ورزشگاه‌ها بازگردند. , به گزارش خبرگزاری تسنیم، ماتئوش موراوتسکی از فراهم شدن شرایط بازگشت تماشاگران فوتبال لهستان به ورزشگاه‌ها با وجود شیوع ویروس کرونا خبر داد. نخست وزیر لهستان در نشستی خبری در ورشو گفت: شرایط بازگشت هواداران فراهم شد. ما روز 19 ژوئن (30 خرداد) را برای بازگشت آنها به ورزشگاه‌ها برنامه‌ریزی کردیم. البته تعداد تماشاگران نباید بیشتر از 25 درصد ظرفیت هر ورزشگاه باشد. اقدامات بهداشتی لازم از جمله ضدعفونی کردن و رعایت فاصله اجتماعی هم اعمال خواهد شد. زبیگنیف بونک، رئیس فدراسیون فوتبال لهستان نیز خاطرنشان کرد: لهستان نخستین کشوری خواهد بود که به تماشاگران پس از شیوع ویروس کرونا اجازه حضور در ورزشگاه‌ها را می‌دهد. ما همچنین نخستین کشوری هستیم که دستورالعمل‌های دقیقی را در این رابطه تدوین می‌کنیم.   انتهای پیام/  
 تمدید قرارداد مجید حسینی با ترابزون‌اسپور , باشگاه ترابزون‌اسپور ترکیه در فاصله یک ماه مانده به پایان قرارداد مجید حسینی نسبت به تمدید قرارداد این بازیکن اقدام کرد. , به گزارش خبرگزاری تسنیم و به نقل از روزنامه حریت ترکیه، باشگاه ترابزون‌اسپور در نهایت تصمیم گرفت تا گزینه تمدید یک ساله قرارداد اولیه با مجید حسینی را که سال 2018 میلادی امضا شده بود، فعال کند. قرارداد قبلی این بازیکن 23 ساله ایرانی 30 ژوئن (10 تیر) به پایان می‌رسید. این روزنامه ترکیه‌ای در ادامه این خبر آورده است: باشگاه ترابزون‌اسپور منتظر زمان پایان یافتن قرارداد مجید حسینی نشد و تصمیم گرفت تا همچنان از این بازیکن خط دفاعی برای فصل آینده نیز استفاده کند. البته مجید حسینی نیز از بازی برای ترابزو‌ن‌اسپور ترکیه خشنود است و تمایلش را برای تمدید یک ساله قرارداد ابراز کرده بود.   انتهای پیام/
 بی‌برنامگی سرخپوشان تبریزی برای شروع تمرینات/ بلیت بازگشت فقط برای تراکتوری‌ها وجود ندارد؟ , باشگاه تراکتور تبریز با وجود شروع تمرینات برخی از تیم‌های لیگ برتری هنوز هیچ برنامه‌ای برای شروع تمرینات ندارد. , به گزارش خبرنگار ورزشی خبرگزاری تسنیم، طبق پروتکل‌های بهداشتی اعلام شده و با تصمیم سازمان لیگ فوتبال ایران، تیم‌های لیگ برتری از تاریخ 3 خرداد ماه  و پس از انجام تست‌های پزشکی می‌توانند تمرینات خود را شروع کنند، اتفاقی که هنوز با گذشت شش روز از زمان تعیین شده برای برخی از تیم‌ها از جمله تراکتور تبریز رخ نداده است. تیم تراکتور که قرار بود از هفته گذشته تمرینات خود را طبق برنامه شروع کند، به دلیل مثبت شدن تست کرونای چهار تن از اعضای تیم و با اسرار مدیران باشگاه استارت تمرینات خود را به زمان دیگری موکول کرد تا همچنان یکی از مدعیان لیگ برتر در بلاتکلیفی به سر ببرد. پس از این اتفاق مدیران باشگاه تراکتور به همراه سه تیم خصوصی دیگرِ لیگ برتر (نساجی، ماشین‌سازی و شهر خودرو) در نامه‌ای به وزیر ورزش خواستار لغو مسابقات لیگ برتر شدند و به نوعی تهدید به کناره‌گیری از لیگ کردند تا مقابل تصمیم سازمان لیگ بایستند و زیربار شروع مسابقات نروند. نامه‌ای که به گفته مسئولان وزارت ورزش هنوز به دست این نهاد نرسیده است و باید دید چه واکنشی از سوی وزارت‌نشین‌ها در پی خواهد داشت. در هر صورت حالا با گذشت چند روز از آغاز تمرینات برخی از تیم‌های لیگ برتری، با وجود منفی شدن نتایج دومین تست کرونایی تیم تراکتور، بازهم مسئولان این تیم تبریزی علاقه‌ای به شروع تمرینات ندارند و اقدامی برای بازگشت بازیکنان خارجی و اشکان دژاگه که در آلمان به سر می‌برد، به ایران نکرده‌اند. نکته دیگر درباره باشگاه تراکتور بهانه‌جویی‌های عجیب برای بازگشت اشکان دژاگه و دو بازیکن خارجی (جفرسون یوری و حمزاویی) به ایران است. در حالی که برخی از بازیکنان خارجی تیم‌های لیگ برتری به تمرینات تیم‌های‌شان اضافه شده‌اند، هنوز خبری از بازگشت بازیکنان تراکتور نیست و به گفته مسئولان این تیم لغو پروازها مانع بازگشت این بازیکنان به ایران شده است. در این وضعیت این سؤال پیش می‌آید که چطور بازیکنان خارجی سایر تیم‌ها می‌توانند خود را به ایران برسانند و فقط بازیکنان تراکتور در تهیه بلیت مشکل دارند؟ ضمن اینکه این نکته را هم باید در نظر بگیریم که این بازیکنان پس از بازگشت به ایران باید ابتدا در تست پزشکی و کرونا شرکت کنند که به این ترتیب زمان زیادی را از دست خواهند داد. انتهای پیام/
 احتمال برگزاری متمرکز بازی‌های لیگ قهرمانان در خاک آلمان , اتحادیه فوتبال اروپا همچنان موافق ایده برگزاری بازی‌‌های مراحل نهایی لیگ قهرمانان است و امکان دارد این بازی‌های را در محلی متفاوت برگزار کند. , به گزارش خبرگزاری تسنیم، با مشخص شدن زمان از سرگیری مسابقات داخلی فوتبال در اکثر کشورهای اروپایی، اکنون یوفا جدی‌تر از همیشه در حال برنامه‌ریزی برای برگزاری بازی‌های لیگ قهرمانان و لیگ اروپاست. طبق گزارش شبکه اسکای اسپورت ایتالیا، پس از دو ماه وقفه به دلیل شیوع کرونا، اتحادیه فوتبال اروپا خواهان شروع دوباره بازی‌های لیگ قهرمانان و لیگ اروپا از روز هفتم آگوست (17 مرداد) است. در حال حاضر سرنوشت برخی از بازی‌های مرحله یک هشتم نهایی این رقابت‌ها از جمله مصاف بارسلونا - ناپولی و یوونتوس - لیون مشخص نیست و تنها بازی‌های دور رفت به صورت کامل انجام شده است. برنامه یوفا این است که با مشخص شدن چهره تمامی تیم‌های صعودکننده از مرحله یک هشتم نهایی، دیدارهای مرحله یک چهارم نهایی را به صورت تک حذفی، در روزهای 13 و 14 آگوست (23 و 24 مرداد) برگزار کند و در ادامه بازی‌های مرحله نیمه نهایی و فینال را هم به صورت متمرکز و در یک کشور به پایان برساند.   پیش از این زمزمه‌هایی مبنی بر تمایل یوفا برای اجرای این طرح در شهر استانبول (شهری که پیش از این به‌عنوان میزبان فینال انتخاب شده است) شنیده می‌شد، اما به تازگی خبرهای متفاوتی منتشر شده مبنی بر اینکه یوفا ممکن است بازی‌های نیمه نهایی و فینال لیگ قهرمانان را در آلمان برگزار کند. بوندس‌لیگای آلمان اولین لیگ از لیگ‌های پنج‌گانه بزرگ فوتبال اروپا بوده که مسابقاتش (از دو هفته پیش) از سرگرفته شد و با توجه به 18 تیمی بودنش زودتر هم به پایان خواهد رسید. بنابراین این کشور که آمار مبتلایان و قربانیان کرونا در آن نسبت به ایتالیا، اسپانیا، انگلیس و فرانسه کمتر بوده است، می‌تواند گزینه خوبی برای برگزاری متمرکز بازی‌های نیمه نهایی و فینال لیگ قهرمانان باشد. انتهای پیام/
 تیم قدیمی فرمول یک فروخته می‌شود , تیم انگلیسی فرمول یک با قطع حمایت‌های مالی شرکت آمریکایی به فروش گذاشته خواهد شد. , به گزارش خبرگزاری تسنیم و به نقل از سرویس رسانه‌ای فرمول یک، تیم ویلیامز انگلیس قرارداد همکاری با حامی مالی‌اش را فسخ کرد و شاید در این شرایط به فروش برسد. درآمدهای تیم ویلیامز در سال 2019 تا 95.4 میلیون پوند کاهش یافت. این درآمد در سال 2018 بیشتر از 130 میلیون پوند بود و همه چیز نشان‌دهنده کاهش قدرت مالی این تیم مطرح انگلیسی است. هیئت مدیره تیم ویلیامز آماده است تا بخشی یا بیشتر سهام این تیم در فرمول یک را با توجه به تعیین استراتژی جدید بفروشد. رئیس تیم ویلیامز نیز در این مورد اظهار داشت: با وجود مواجه شدن با مشکلاتی زیاد، همچنان بودجه کافی برای رقابت‌های فرمول یک 2020 را در اختیار داریم. البته هیئت مدیره ویلیامز معتقد است تعیین استراتژی جدید و فروش این تیم یک تصمیم منطقی است. ما باید با در نظر گرفتن طیف گسترده‌ای از کارها بهترین شرایط را برای موفقیت تیمی فراهم کنیم. تیم ویلیامز در سال 1977 میلادی توسط فرانک ویلیامز و پاتریک هیدا تأسیس شد. از آن زمان تا به امروز این تیم همواره در رقابت‌های فرمول یک شرکت کرده است.   انتهای پیام/
 بارسلونا با نیمی از نیروهای کادر استعدادیابی‌اش قطع همکاری می‌کند , باشگاه بارسلونا در راستای اجرای تغییرات زیرساختی عمده‌ای که در نظر دارد، با نیمی از پرسنل کادر استعدادیابی خود قطع همکاری می‌کند. , به گزارش خبرگزاری تسنیم، پایگاه خبری ESPN به نقل از منابع داخلی باشگاه بارسلونا اعلام کرد که این باشگاه به‌عنوان بخشی از عملیات تغییر ساختار در این باشگاه، 20 تا 25 نفر از 40 پرسنل کادر استعدادیابی‌اش را حفظ نخواهد کرد. اکثر افرادی که در این حوزه مشغول خدمت به باشگاه بارسلونا هستند، تنها تا پایان ماه ژوئن قرارداد دارند و قراردادهای‌شان هم قرار نیست تمدید شود. بسیاری از افرادی که قرار است از بارسلونا جدا شوند، افرادی هستند که حقوق‌های قابل توجهی از این باشگاه دریافت می‌کنند و این در حالیست که در همین حوزه افرادی هم هستند که بابت فعالیت‌های پاره وقت‌شان ماهانه تنها 600 یورو حقوق می‌گیرند.   این خبر اولین بار توسط رادیو کادناسر کاتالونیا اعلام شد و اکنون نیز یکی از مقامات باشگاه به ESPN گفته است که اجرای این برنامه از مدت‌ها پیش در دستور کار باشگاه قرار داشته و هیچ ارتباطی هم به مشکلات به وجود آمده به خاطر شیوع کرونا ندارد. انتهای پیام/
 سلطانی‌فر احکام دبیران فدراسیون‌های تنیس روی میز و کوهنوردی را صادر کرد , مسعود سلطانی‌فر وزیر ورزش و جوانان در احکامی جداگانه، دبیران فدراسیون‌های تنیس روی میز و کوهنوردی و صعودهای ورزشی را منصوب کرد. , به گزارش خبرگزاری تسنیم و به نقل از پایگاه خبری وزارت ورزش و جوانان، مسعود سلطانی‌فر احکام پیمان حسنی در سمت دبیری فدراسیون تنیس روی میز و حسین مقدم به‌عنوان دبیری فدراسیون کوهنوردی و صعودهای ورزشی را به‌طور جداگانه صادر کرد. در بخشی از احکام صادره آمده است: «انتظار دارد براساس ماده 13 اساسنامه مزبور نسبت به انجام وظایف محوله اقدام فرمایید. توفیق جنابعالی را در راه خدمت به نظام مقدس جمهوری اسلامی ایران و اعتلای ورزش کشور از خداوند متعال خواهانم». انتهای پیام/
 واکنش اعتراض‌آمیز بازیکنان فوتبال به قتل یک سیاهپوست توسط پلیس آمریکا , ستارگان فوتبال دنیا نسبت به اتفاق ناگوار رخ داده برای یک شهروند سیاهپوست آمریکایی واکنش نشان دادند. , به گزارش خبرگزاری تسنیم، کشته شدن یک شهروند آمریکایی به نام جورج فلوید توسط پلیس آمریکا، موجی از اعتراض به سیاست‌های نژادپرستانه این کشور را بین فوتبالیست‌های مشهور دنیا در پی داشت. در جریان دیدار شالکه و وردربرمن از رقابت‌های بوندس لیگای آلمان، وستون مک کنی، بازیکن ملی پوش آمریکایی شالکه با بستن بازوبندی که حاوی شعار عدالت برای جورج بود با هموطن  سیاهپوستش ابراز همدردی کرد. دوشنبه شب یکی از افسران پلیس مینه سوتا زانوی خود را برای 8 دقیقه روی گردن جورج فلوید گذاشته و باعث شد او کشته شود. از آن زمان، مردم آمریکا در 30 ایالت این کشور به تظاهرات پرداخته‌اند.  کیلیان امباپه، ستاره پاری‌سن‌ژرمن هم در توئیتر خود خواستار اجرای عدالت برای جورج فلوید شد.    انتهای پیام/
 بازگشت والدس به دنیای فوتبال با سرمربیگری تیم کاتالونیایی , سنگربان سابق تیم فوتبال بارسلونا به زودی روی نیمکت مربیگری دیده خواهد شد. , به گزارش خبرگزاری تسنیم، ویکتور والدس، سنگربان سابق تیم فوتبال بارسلونا با هدایت یک تیم کاتالونیایی این بار در قالب سرمربی به دنیای فوتبال بازمی‌گردد.  بر این اساس قرار شده او از فصل آینده هدایت باشگاه UA هورتا در سطح چهارم فوتبال اسپانیا را بر عهده بگیرد.فصل جاری لیگ دسته چهارم  به خاطر شیوع ویروس کرونا زودتر از حد انتظار به پایان رسید اما  والدس از فصل آینده روی نیمکت هورتا خواهد نشست. دروازه‌بان پیشین بارسلونا در دوران حضورش در نوکمپ به افتخاراتی از قبیل 6  قهرمانی در لالیگا، 6 سوپر جام اسپانیا، 3  لیگ قهرمانان  2 جام حذفی این کشور  دست یافت. والدس پیش از این در تیم‌هایپایه مورتالاس و بارسلونا مربیگری کرده است.    انتهای پیام/
 «بیلد» از تاریخ بازی برگشت بایرن‌مونیخ و چلسی رونمایی کرد , نشریه معتبر آلمانی ادعا کرد تاریخ بازی برگشت تیم فوتبال بایرن‌مونیخ مقابل چلسی در چارچوب دور برگشت مرحله یک‌هشتم‌نهایی رقابت‌های لیگ قهرمانان اروپا مشخص شده است. , به گزارش خبرگزاری تسنیم، با وجود اینکه هنوز اتحادیه فوتبال اروپا (یوفا) تاریخ  دقیقی را بر از سرگیری فصل متوقف شده لیگ قهرمانان اروپا در نظر نگرفته اما نشریه «بیلد» ادعا کرد بازی برگشت تیم فوتبال بایرن‌مونیخ مقابل چلسی در مرحله یک‌هشتم‌نهایی این جام در پایان ماه جولای انجام خواهد شد.  در ضمن طبق برنامه ریزی یوفا، مقرر شده مرحله  یک چهارم نهایی در روز 8 آگوست (18 مرداد) برگزار شود. برنامه این است که بعد از پایان بوندس لیگا و جام حذفی آلمان ، بازیکنان بایرن مونیخ یک هفته به تعطیلات بروند. بعد از این تعطیلی هم برنامه آماده سازی تیم برای  شرکت در لیگ قهرمانان اروپا آغاز می‌شود.   انتهای پیام/
 فاوره: هالند قطعا مقابل پادربورن غایب خواهد بود/ چاره‌ای غیر از بردن همه بازی‌ها نداریم , لوسین فاوره تنها چاره تیمش را برتری در تمام بازی‌های باقی مانده فصل جاری رقابت‌های بوندس‌لیگا می‌داند. , به گزارش خبرگزاری تسنیم، لوسین فاوره در کنفرانس خبری پیش از بازی تیمش مقابل پادربورن در چارچوب هفته بیست و نهم رقابت‌های بوندس‌لیگای یک آلمان با تاکید بر غیبت ارلینگ هالند، ستاره مصدوم نروژی از تلاش برای برتری در این بازی و سایر رقابت‌های باقی مانده فصل جاری صحبت کرد.  سرمربی تیم فوتبال بوروسیادورتموند اظهار داشت:  هالند پس از بازی با بایرن مونیخ دچار مصدومیت شد و به همین دلیل در  بازی روز یکشنبه غایب خواهد بود.علاوه بر او، محمود داهود هم  ادامه فصل را از دست می‌دهد.  او در مورد شرایط رقیب و تیمش افزود: پادربورن تیم سختکوشی است که برای بقا می‌جنگد و مقابل تیم‌های بزرگ انگیزه مضاعفی می‌یابد. دورتموند برای امیدوار ماندن به قهرمانی علاوه بر این بازی باید بقیه رقابت‌ها تا پایان فصل را هم ببرد تا بلکه اتفاق خوبی برایمان رخ دهد.   انتهای پیام/
 جشن تولد استیون جرارد با شعرخوانی کلوپ در تمرین لیورپول + عکس , در زمین تمرین صدرنشین لیگ برتر انگلیس اتفاق جالب و مثبتی رخ داد. , به گزارش خبرگزاری تسنیم، بازیکنان و سرمربی تیم فوتبال لیورپول به مناسبت فرار رسیدن سالگرد تولد استیون جرارد، اسطوره و بازیکن سابق این باشگاه، دقایقی از تمرین امروزشان را به شعر خواندن برای او و شادی جمعی اختصاص دادند.   بر این اساس، پیش از آغاز تمرینات، یورگن کلوپ به عنوان رهبر گروه سرود، همراه بازیکنان لیورپول سرودی دسته جمعی برای تبریک تولد 40 سالگی جرارد خواندند.     انتهای پیام/
 بوندس‌لیگا|بایرن مونیخ با یک برتری قاطعانه به قهرمانی نزدیک‌تر شد , تیم باواریایی یک پیروزی دیگر به اندوخته خود افزود و به قهرمانی در لیگ داخلی نزدیک‌تر شد. , به گزارش خبرگزاری تسنیم، در ادامه هفته بیست و نهم رقابت‌های بوندس‌لیگای یک آلمان، تیم فوتبال بایرن‌مونیخ با برتری قاطعانه 5 - صفر خانگی مقابل فورتونادوسلدورف بیش از پیش به قهرمانی نزدیک‌تر شد.  در این بازی بدون تماشاگر ورزشگاه «آلیانتس آره‌نا»، برای میزبان لواندوفسکی در دقایق 43 و 50، یورگنس (بازیکن حریف) در دقیقه 15، پاوار در دقیقه 29 و دیویس در دقیقه 52 گل زدند تا بایرن با این پیروزی 67 امتیازی شده و با 10 امتیازی برتری نسبت به دورتموند رده دومی به صدرنشینی قاطعانه‌اش ادامه دهد.   انتهای پیام/
 چرا زنیت باید پیشنهاد ناپولی برای سردار آزمون را بپذیرد؟ , رسانه مطرح روسیه با انتشار یک گزارش تفصیلی به این پرسش پاسخ داد که چرا باشگاه زنیت سن‌پترزبورگ باید پیشنهاد ناپولی ایتالیا برای جذب سردار آزمون را بپذیرد. , به گزارش خبرگزاری تسنیم، خبرگزاری ریانووستی روسیه در گزارشی به قلم سرگئی یارمنکو نوشت: از اواسط آوریل (فروردین) رسانه‌های ایتالیایی درباره امکان انتقال سردار آزمون به ناپولی بحث می‌کنند. شاید در اوایل این شایعات را می‌توانستیم با این واقعیت توضیح دهیم که خبرنگاران ایتالیایی به دلیل شیوع ویروس کرونا و کاهش وقایع ورزشی چنین اخباری را منتشر می‌کنند. سری A مثل لیگ برتر روسیه به زودی از سر گرفته می‌شوند و اخبار مرتبط با سردار آزمون نیز به فراموشی سپرده نشدند. ناپولی سردار آزمون را به عنوان گزینه جایگزین آرکادیوش میلیک در نظر گرفته و حاضر است 25 میلیون یورو به زنیت پرداخت کند. این مهاجم ایرانی نیز طبق ادعای رسانه‌های ایتالیایی موافق این انتقال است. دوران حرفه‌ای سردار آزمون نشان می‌دهد او اگر تمایل به امتحان کردن چیز جدیدی داشته باشد باید آزادی عمل پیدا کند. طبق این قاعده سردار آزمون در جایگاه قدیمی‌اش دیگر نمی‌تواند موفقیتی کسب کند. این بازیکن تحت هدایت قربان بردیف (سرمربی) به آرامی در تیم‌های روبین‌کازان و روستوف پیشرفت کرد و عملکرد عالی را در رقابت‌های باشگاهی اروپا برابر تیم‌های اتلتیکو مادرید، بایرن‌مونیخ ، آژاکس و اندرلشت داشت. سردار آزمون که پس از جدایی از روستوف به همراه بردیف به روبین‌کازان بازگشته بود شرایط چندان خوبی در این تیم نداشت و سرانجام اجازه پیوستن به زنیت را یافت. او با زدن 2 گل برابر فنرباغچه ترکیه در لیگ اروپا شروع کرد و تا پایان همان فصل 10 گل برای زنیت به ثمر رساند و یکی از عوامل قهرمانی تیمش در لیگ برتر روسیه شد.  در ادامه این گزارش با اشاره به روند گلزنی سردار آزمون دربازی‌های زنیت در لیگ برتر روسیه و لیگ قهرمانان اروپا و توقف ناگهانی آن آمده است: برخی افراد آگاه می‌گویند سردار آزمون مثل ماه‌های نخست پیوستنش به زنیت دیگر تمرین نمی‌کند. در چنین شرایطی که بازیکن تمایلش را برای پیوستن به لیگ جدیدی ابراز می‌کند باید اجازه جدایی داشته باشد. سردار آزمون شاید بتواند مثل دوران درخشان بهار 2019 در زنیت در ایتالیا هم بتواند  این اتفاق را تکرار کند. او در صورت ماندن در زنیت شاید با شرایط مشابه ماه‌های پایانی حضورش در روبین‌کازان مواجه شود. اکنون هیچکسی نمی‌داند سردار آزمون در چه شرایطی قرار دارد. زنیت می‌تواند به این بازیکن برای دیدارهای باقیمانده فصل جاری لیگ برتر روسیه با روشن کردن روند انتقالش به ناپولی ایتالیا انگیزه کافی بدهد. البته در بازار کنونی نقل‌وانتقالات اروپا که تحت تاثیر شیوع ویروس کرونا قرار گرفته، پرداخت 25 تا 30 میلیون یورو از سوی ناپولی برای سردار آزمون می‌تواند ارزشمند باشد. سرگئی یارمنکو در خاتمه می‌نویسد: فروش سودمند سردار آزمون با توجه به قانون جدید محدودیت جذب بازیکنان خارجی در فوتبال روسیه که از فصل آینده اعمال خواهد شد می‌تواند خوب باشد. زنیت اکنون 10 بازیکن خارجی دارد که دو بازیکن باید در پایان فصل فروخته شوند یا به صورت قرضی در اختیار تیم‌های دیگری قرار بگیرند. الکساندر کوکورین که به صورت قرضی در نیم‌فصل لیگ برتر روسیه راهی سوچی شده بود می‌تواند جایگزین بسیار خوبی برای سردار آزمون در صورت جدایی‌اش باشد.   انتهای پیام/
 حضور نماینده فدراسیون پزشکی در تمرین تیم فوتبال پیکان , تمرین تیم فوتبال پیکان با حضور نماینده فدراسیون پزشکی به منظور رعایت پروتکل‌های بهداشتی لازم برگزار شد. , به گزارش خبرگزاری تسنیم، تمرین امروز تیم فوتبال پیکان در محل ورزشگاه ایران خودرو برگزار شد و حدود 70 دقیقه به طول انجامید. نماینده فدراسیون پزشکی ورزشی از ابتدا تا انتهای کار بر آنچه در محل تمرین پیکان و نحوه عملکرد فردی و تیمی اعضا در رعایت بهداشت نظارت داشت و با دکتر علی اکبر نقوی، پزشک تیم پیکان در خصوص نحوه اجرای پروتکل بهداشتی گفت‌وگو کرد. لازم به ذکر است هر روز قبل از شروع تمرین، تیم پزشکی از تک تک اعضای پیکان تست تب سنجی به عمل می‌آید.   انتهای پیام/
 زنیت پردرآمدترین باشگاه فوتبال روسیه شد , زنیت سن‌پترزبورگ عنوان پردرآمدترین باشگاه فوتبال روسیه را در یک سال اخیر به خود اختصاص داد. , به گزارش خبرگزاری تسنیم و به نقل از خبرگزاری اینترفاکس روسیه، باشگاه زنیت سن‌پترزبورگ همچنان رهبری پردرآمدترین باشگاه‌های فوتبال روسیه را بر اساس نتایج حاصل شده حفظ کرد. بر مبنای استانداردهای حسابداری روسیه درآمد باشگاه فوتبال زنیت سن‌پترزبورگ در سال 2019 میلادی 11.31 میلیارد روبل بود. البته درآمد این باشگاه نسبت به سال 2018 در حدود 160 میلیون روبل کاهش یافت. باشگاه‌های مسکویی لوکوموتیو و اسپارتاک به ترتیب با درآمدهای 6.14 و 5.4 میلیارد روبل رتبه‌های دوم و سوم پردرآمدترین باشگاه‌های فوتبال روسیه در سال 2019 را کسب کردند. سایر باشگاه‌های مطرح فوتبال روسیه مثل دینامو مسکو، کراسنودار و روستوف درآمدهای خود را در همین سال افزایش دادند. همچنین باشگاه‌های زسکا مسکو و روبین‌کازان با کاهش درآمدی مواجه شدند. زنیت سن‌پترزبورگ با در اختیار داشتن سردار آزمون صدرنشین جدول رده‌بندی لیگ برتر روسیه است.   انتهای پیام/
 بهبودی ۱۵ عضو باشگاه سپیدرود رشت از کرونا؛ ۴ نفر دیگر راهی قرنطینه شدند , عضو تیم پزشکی باشگاه سپیدرود رشت با اعلام اینکه بر مبنای نتایج تست کرونای این باشگاه ۱۵ نفر در گذشته به کرونا مبتلا شده بودند گفت: ۴ نفر دیگر از اعضای باشگاه نیز راهی قرنطیه شدند. , احمدرضا فیروزی در گفت‌وگو با خبرنگار تسنیم در رشت با تاکید بر اینکه نتایج تست (آی.جی.آر) 15 نفر از اعضای باشگاه سپیدرود مثبت بود، اظهار داشت: این نوع تست نشان‌دهنده آنتی بادی در خون فرد بهبود یافته است و بدین معناست که این افراد در گذشته به کرونا مبتلا شدند و سپس بهبود پیدا کردند. عضو تیم پزشکی باشگاه سپیدرود رشت با یادآوری هشدارهای این باشگاه به مسئولان سازمان لیگ مبنی بر وخیم بودن شرایط تیم در اسفندماه گفت: با توجه به اینکه استان گیلان در همان روزهای ابتدایی درگیر این بیماری بود و بعضی از اعضای تیم سپیدرود در اسفندماه دچار علائم این بیماری شده بودند اما آن زمان امکان انجام تست‌های بالینی وجود نداشت. وی تعداد اعضای باشگاه سپیدرود مبتلا به کرونا را بر مبنای تست (آی جی جی) شامل 9 بازیکن و 6 کادر اجرایی و مدیریتی اعلام کرد و افزود: خوشبختانه جواب تست (پی سی آر) این افراد منفی بوده و نشان دهنده آن است که در حال حاضر مشکلی از بابت کرونا ندارند. فیروزی با تاکید بر اینکه در کنار این الزام اصلی، باشگاه آزمایش خون را هم تدارک دید که بتوانیم نتایج و گزارش کامل‌تری در اختیار داشته باشیم بیان داشت: جواب تست‌ها سرولوژی ما نشان داد که 4 نفر از اعضای باشگاه دارای آزمایش (آی جی ام) مثبت هستند. فیزیوتراپ باشگاه سپیدرود رشت از قرنطینه شدن این 4 نفر توسط باشگاه خبر داد و تصریح کرد: یک بازیکن و 3 نفر از کادر اجرایی باید فعلا تحت مراقبت و قرنطینه قرار گیرند تا در چند روز آینده دوباره آزمایشات برای تایید یا رد نتایج قبلی بر روی آنها تکرار شود. عضو تیم پزشکی باشگاه سپیدرود رشت در ارتباط با وضعیت سایر اعضای باشگاه خاطر نشان کرد: جواب آزمایش مولکولی (پی سی آر) تمام اعضای باشگاه که تاکنون منفی اعلام شد که نشان دهنده آن است که عفونت فعالی در حال حاضر در این افراد دیده نشده است. فیروزی تعداد تست‌های انجام شده در باشگاه سپیدرود را در روزهای چهارشنبه و پنجشنبه 55 نفر عنوان کرد و افزود: نتایج امروز مربوط به تست هفته گذشته بود که اغلب تست دهنگان بومی بودند و امروز 14 نفر از سایر اعضای باشگاه تست‌های خود را پشت سر گذاشتند که انشالله تا فردا نتایج را اعلام خواهیم کرد. انتهای پیام/613/ ز
 گزارش تمرین پرسپولیس| بازی مربیان و حضور بازیکن تیم جوانان در جمع شاگردان گل‌محمدی , در تمرین امروز (شنبه) تیم فوتبال پرسپولیس، اعضای کادر فنی این تیم به دو تیم تقسیم شدند و با یکدیگر، گل‌کوچک بازی کردند. , به گزارش خبرگزاری تسنیم و به نقل از سایت رسمی باشگاه پرسپولیس، سرخپوشان پایتخت پس از یک روز استراحت، امروز (شنبه) مجدداً به تمرینات بازگشتند و زیر نظر کادر فنی به مرور کارهای تاکتیکی پرداختند. * پیش از آغاز تمرین، یک گوسفند جلوی پای بازیکنان قربانی شد. * اعضای کادر فنی پیش از شروع تمرین در دو گروه سه نفره، به بازی گل‌کوچک پرداختند. تلاش آنها برای پیروزی در این بازی و گلزنی، فضای جالبی را ایجاد کرده بود و سایر بازیکنان نیز این بازی را با هیجان دنبال می‌کردند. * تمرین امروز با صحبت‌های یحیی گل‌محمدی برای بازیکنان و سپس گرم کردن زیر نظر مربی بدنساز آغاز شد. * بخش نخست تمرین، بازی آقاوسط بود که در قالب سه گروه انجام شد. سپس پاسکاری تحت فشار در دو گروه و میان چهار تیم انجام شد و بازیکنان باید در نهایت، توپ را وارد دروازه‌های کوچک می‌کردند. * در پایان نیز فوتبال درون تیمی در نیمی از زمین انجام شد. گل‌محمدی در این بخش در میانه میدان بود و نکات فنی لازم را به بازیکنان گوشزد می‌کرد. * سیدمحمد حسینی، بازیکن تیم جوانان پرسپولیس هم امروز در کنار سایر بازیکنان تمرین کرد. * در این تمرین هم مانند روزهای قبل، تمام موارد مربوط به رعایت پروتکل‌های بهداشتی و ضدعفونی نقاط مختلف ورزشگاه و همچنین وسایل تمرین با دقت انجام شد. انتهای پیام/
 بوندس‌لیگا| وردربرمن با برد ارزشمند مقابل شالکه به بقا امیدوار شد , دیدارهای هفته بیست‌و‌نهم لیگ دسته اول فوتبال آلمان با ثبت یک پیروزی مهم برای تیم پایین جدولی وردربرمن ادامه یافت. , به گزارش خبرگزاری تسنیم، در دومین روز از هفته بیست‌و‌نهم رقابت‌های بوندس‌لیگای آلمان امروز (شنبه) چهار بازی برگزار شد که در مهمترین آنها تیم فوتبال شالکه در خانه خود مقابل وردربرمن رده هفدهمی با نتیجه یک بر صفر تن به شکست داد. وردربرمن که یکی از کاندیداهای سقوط در این فصل بوندس‌لیگاست با تک گل دقیقه 32 لئوناردو بیتن‌کورت میزبان خود را شکست داد و 25 امتیازی شد تا تنها دو امتیاز تا خروج از منطقه سقوط مستقیم فاصله داشته باشد. شالکه هم با قبول دهمین باختش در این فصل 37 امتیازی ماند، اما به رده دهم جدول سقوط کرد. در دیگر بازی مهم امروز تیم فوتبال ولفسبورگ در خانه مقابل اینتراخت فرانکفورت با نتیجه 2 بر یک تن به شکست داد. ولفسبورگ که امیدوار است در هفته‌های پایانی لیگ سهمیه رقابت‌های اروپایی را کسب کند، با قبول این شکست از هدفش دور شد. آندره سیلوا در دقیقه 27 از روی نقطه پنالتی و دایچی کامادا در دقیقه 85 برای اینتراخت گلزنی کردند و تنها گل ولفسبورگ را هم کوین امبابو در دقیقه 58 زد. در دو بازی دیگر امروز بوندس‌لیگا، هرتابرلین با نتیجه 2 بر صفر  و با گل‌های جاوایرو دیلروسون در دقیقه 23 و گل دقیقه 90 کرشتوف پیونتک از سد میهمانش آگزبورگ گذشت و هوفنهایم هم با تک گل ایهاس ببو در دقیقه 43 موفق شد میزبانش ماینتس را شکست دهد. در آخرین بازی امروز بوندس‌لیگا از ساعت 21 به وقت تهران بایرن مونیخ صدرنشین میزبان فورتونادوسلدورف خواهد بود.   انتهای پیام/
 تبریک تولد به سرپرست و مربی استقلال در تمرین امروز آبی‌پوشان , بازیکنان و اعضای کادر فنی تیم فوتبال استقلال، تولد مربی و سرپرست تیم خود را به آنها تبریک گفتند. , به گزارش خبرگزاری تسنیم و به نقل از روابط عمومی باشگاه استقلال، تمرین امروز (شنبه) تیم فوتبال استقلال از ساعت 18 آغاز شد و پس از تشریح تاکتیک تیمی توسط فرهاد مجیدی، بازیکنان به مدت 20 دقیقه زیر نظر ربانی به گرم کردن بدن‌های خود مشغول شدند. * پیش از شروع تمرین، بازیکنان و اعضای کادر فنی استقلال تولد مجید نامجومطلق و سعید رمضانی را به آنها تبریک گفتند. * بازیکنان استقلال پس از حدود 20 دقیقه مرور تاکتیک مدنظر کادر فنی، در ادامه به فوتبال با محوریت پرسینگ و انتقال سریع توپ از دفاع به حمله پرداختند. مجیدی شخصاً بر عملکرد بازیکنان نظارت داشت و اشتباهات شاگردانش را به آنها گوشزد می‌کرد. * بخش پایانی تمرین امروز آبی‌پوشان به فوتبال درون تیمی اختصاص یافت. * دروازه‌بانان استقلال به جز بخش آخر، در سایر زمان‌های تمرین زیر نظر غلامپور به صورت اختصاصی کار کردند. * داریوش شجاعیان در اکثر زمان این تمرین زیر نظر کادر پزشکی، به تمرینات اختصاصی مشغول بود.  انتهای پیام/
 آخرین وضعیت ۲ بازیکن کرونایی صنعت نفت/ آبادانی‌ها این هفته هم تست می‌دهند , مراحل آماده‌سازی تیم فوتبال صنعت نفت آبادان چند روزی است که آغاز شده و این تیم در غیاب دو بازیکنی که تست کرونای‌شان مثبت اعلام شده است، تمرین می‌کند. , به گزارش خبرنگار ورزشی خبرگزاری تسنیم، بازیکنان صنعت نفت هفته گذشته برای اولین بار تست کرونا دادند که نتیجه آزمایش دو بازیکن ثابت این تیم مثبت اعلام شد. این دو بازیکن در حال حاضر در قرنطینه هستند. یکی از آنها علائم خاصی ندارد، ولی دیگر بازیکنی که مبتلا به این ویروس شده با علائمی شبیه به بیماری سرماخوردگی مواجه است.   بازیکنان صنعت نفت آبادان از چهارشنبه هفته گذشته تمرینات خود را آغاز کرده‌اند و قرار است این هفته برای بار دوم تست کرونا بدهند. دو بازیکنی هم که تست‌شان مثبت اعلام شده است، دوباره تست خواهند داد تا اگر منفی باشد در تمرینات شرکت کنند. خبر دیگر درباره صنعت نفت آبادان این است که بازیکنان این تیم تا به امروز فقط 50 درصد از مبالغ قراردادهای‌شان را دریافت کرده‌اند و از مسئولان باشگاه خواسته‌اند که دریافتی آنها بیشتر شود. انتهای پیام/
 فرهادی‌زاد: دختران فوتسالیست با غیرتی مثال‌زدنی به مصاف حریفان می‌روند/ پیگیر پرداخت نشدن پاداش آنها هستیم , مهین فرهادی‌زاد، معاون توسعه ورزش بانوان وزارت ورزش و جوانان اعتقاد دارد بانوان فوتسالیست کشورمان با عِرق ملی و غیرتی مثال‌زدنی به مصاف رقبا می‌روند. , به گزارش خبرگزاری تسنیم و به نقل از پایگاه خبری وزارت ورزش و جوانان، مهین فرهادی‌زاد درباره عدم پرداخت پاداش قهرمانی تیم ملی فوتسال بانوان در سال 2018 اظهار داشت: واقعیت این است که دختران ما بدون توجه به پاداش، با عِرق ملی و با غیرتی مثال‌زدنی در مسابقات حاضر می‌شوند و تمام توان خود را می‌گذارند. آنها به مصاف حریفان خود می‌روند و قهرمان هم می‌شوند، چون انگیزه کافی برای این کار را دارند. وی با بیان اینکه نباید فراموش کنیم پرداخت جوایز این بانوان، انگیزه بیشتری میان آنها ایجاد می‌کند، تصریح کرد: درباره پاداش قهرمانی تیم ملی فوتسال پیگیری کردیم و سرپرست فدراسیون فوتبال هم قول داده است که در صورت فراهم شدن امکان مالی، پرداخت‌ها انجام شود. از طریق دبیرکل فدراسیون فوتبال هم این موضوع را پیگیری کردم. پرداخت نشدن پاداش‌ها تنها مربوط به تیم ملی فوتسال بانوان نیست و فدراسیون فوتبال تیم‌های دیگری هم دارد که هنوز  پاداش خود را نگرفته‌اند. معاون توسعه ورزش بانوان وزارت ورزش و جوانان درباره احتمال افزایش پاداش بانوان فوتسالیست گفت: پیگیر مطالبات بانوان هستم، چون معتقدم پاداش ورزشکار باید به موقع پرداخت شود تا انگیزه‌ها کم نشود. به نظرم فوتسالیست‌ها باید با آرامش کار خود را دنبال کنند و اجازه دهند فدراسیون فوتبال کارها را با قوانین مصوب انجام دهد. واقعیت این است که پرداخت‌ها به زودی انجام می‌شود و ما هم پیگیری‌های لازم را انجام می‌دهیم. انتهای پیام/
 برگزاری جلسه در باشگاه استقلال با موضوع خصوصی‌سازی , مدیرعامل باشگاه استقلال امروز میزبان مدیرانی از وزارت ورزش و جوانان و نیز معاون سازمان خصوصی‌سازی بود. , به گزارش خبرگزاری تسنیم و به نقل از روابط عمومی باشگاه استقلال، جلسه مربوط به خصوصی‌سازی باشگاه استقلال، بعدازظهر امروز (شنبه) در دفتر احمد سعادتمند، مدیرعامل باشگاه برگزار شد. ابوالقاسم شمس معاون سازمان خصوصی‌سازی، جمشید تقی‌زاده معاون پارلمانی و حقوقی وزارت ورزش و جوانان و مرتضی فلاح، مدیرکل حقوقی وزارت ورزش در این جلسه حضور داشتند. در این نشست مباحث مربوط به خصوصی‌سازی باشگاه استقلال مطرح شد و سعادتمند نیز گزارش مبسوطی از روند کنونی این پروسه ارائه کرد. انتهای پیام/
 هنوز هیچ‌کس برای انتخابات فدراسیون شطرنج ثبت‌نام نکرده است , با گذشت دو روز از مهلت قانونی ثبت‌نام از نامزدهای ریاست فدراسیون شطرنج، هنوز کسی وارد گود انتخابات نشده است. , به گزارش خبرنگار ورزشی خبرگزاری تسنیم، دومین روز از مهلت ثبت‌نام در انتخابات ریاست فدراسیون شطرنج امروز (شنبه) در حالی به پایان رسید که تاکنون هیچ‌کسی اقدام به نام‌نویسی در این انتخابات نکرده است. مهلت ثبت‌نام در این انتخابات از روز چهارشنبه هفتم خرداد آغاز شده و تا روز بیست‌ویکم ماه جاری ادامه خواهد داشت. فدراسیون شطرنج از روز 27 اسفند سال 98 و پس از پایان دوره چهار ساله ریاست مهرداد پهلوان‌زاده، با سرپرستی فرهاد نیکوخصال اداره می‌شود. انتهای پیام/
 اطری: با تاکتیکی غلط مقابل کشتی‌گیر هندی قرار گرفتم/ بعد از کسب سهمیه المپیک حتی حالم را هم نپرسیدند , قهرمان وزن اول کشتی آزاد آسیا مدعی شد بعد از کسب سهمیه المپیک توکیو کسی حتی حالش را هم نپرسیده است. , به گزارش خبرگزاری تسنیم، رضا اطری که امروز (شنبه) یکی از دو میهمان برنامه دایره طلایی بود، با تأکید بر اینکه طبق چرخه انتخابی تیم ملی از حضور در مسابقات قهرمان کشوری معاف شده است، اظهار داشت: این روزها همه مشغول تمرین هستند. همین‌طور که می‌دانید تعدادی از ما از شرکت در مسابقات کشوری معاف شدیم. من در جام تختی به نفرات برتر مسابقات کشوری ملحق می‌شوم و با سایر نفرات کشتی خواهم گرفت. همه کشتی‌گیران 57 کیلوگرم برای رسیدن به دوبنده تیم ملی با هم رقابت دارند و رقیب هستند و در نهایت امیدوارم هر کسی لایق بود عضو تیم ملی شده و به المپیک برود. وی با اشاره به مسابقات جهانی نورسلطان و اینکه گفته می‌شد او بعد از گرفتن سهمیه المپیک اشباع شده و به همین دلیل در مبارزه سوم پنجمی نتوانست از سد حریف هندی‌اش بگذرد، خاطرنشان کرد: نه، این‌طور نیست. من کشتی‌گیر وزن کم‌کن هستم و در قانون جدید باید هر دو روز سر وزن قانونی باشیم. بعد از کشتی با حریف روس که پوئنم را ندادند، خیلی وزنم بالا رفته بود. حدود سه کیلو و نیم بالا رفته بودم. فکرش را نمی‌کردم در آن مسابقه ببازم. اگر حریف روس را برده بودم باانگیزه‌تر وزن کم می‌کردم، اما این اتفاق نیفتاد و با آن روحیه، به سختی وزن کم کردم و صبح بدنم خالی بود. با حریف مغولی که قهرمان جهان و یکی از بهترین‌های آسیاست، سر کسب سهمیه المپیک جنگ شده بود، اما خدا را شکر توانستم این مبارزه را ببرم و سهمیه المپیک را بگیرم. بعد از آن فکرش را نمی‌کردم حریف هندی، کشتی‌گیری باشد که مرا شکست دهد. نسبت به او شناخت نداشتم و با تاکتیک غلط رفتم جلو و دستم از مدال خالی ماند.   ملی‌پوش آزادکار کشورمان در مورد پیگیری تمریناتش در این ایام، افزود: تمریناتم را به خوبی انجام می‌دهم که بتوانم در المپیک پرچمداری کنم. کشتی ورزش سنگینی است. ما حتی یک روز هم نمی‌توانیم تمرین را ترک کنیم. در اوج کرونا تمرینات را در خانه، کنار دریا و زمین فوتبال دنبال کردیم. همراه با برادر نوجوانم تمرین کشتی کردم و هرگز تمرینم قطع نشد. اطری با تأکید بر اینکه کشتی‌گیر غیر از لیگ منبع درآمد دیگری ندارد، گفت: باید حتماً در لیگ برتر شرکت کنیم. لیگ نباشد ما از هیچ جایی منبع درآمدی نداریم. حتی مسئولان شهرمان هم از ما حمایت نمی‌کنند. قرار بود امسال به المپیک بروم، اما یک نفر از مسئولان شهرم هم به من زنگ نزد تا حالم را بپرسد. ما انتظار داریم که مسئولان استانی و شهری از ما حمایت کنند. باید از منِ ملی‌پوش حمایت شود که جوانان و نوجوانان شهرم انگیزه داشته باشد. وقتی من بگویم هیچ رسیدگی نمی‌شود، انگیزه‌ای برای سایرین نمی‌ماند. قهرمان وزن اول کشتی آزاد آسیا با اعلام اینکه به‌زودی متأهل خواهد شد، در خاتمه گفت: ازدواج انگیزه مضاعفی برای من می‌شود و با مشاوره از مربیان و خانواده عزیزم، این اتفاق سال قبل از المپیک خیلی به نفع من خواهد شد. انتهای پیام/
 رسول‌پناه: درباره قرارداد گل‌محمدی با باشگاه پرسپولیس شائبه وجود دارد/ براساس قرارداد از استوکس غرامت خواستیم , مهدی رسول‌پناه، سرپرست باشگاه پرسپولیس تأکید کرد، این باشگاه براساس قراردادش با آنتونی استوکس از او درخواست غرامت کرده است. , به گزارش خبرنگار ورزشی خبرگزاری تسنیم، مهدی رسول‌پناه پس از پایان نشست اعضای هیئت مدیره باشگاه پرسپولیس اظهار داشت:  مصوباتی درباره پرداخت حق و حقوق بازیکنان و خصوصی‌سازی مطرح شد. درباره برخی از بدهی‌هایی که فوری بود و باید پرداخت می‌شد هم تصمیماتی گرفتیم. وی درباره اولتیماتوم کنفدراسیون فوتبال آسیا به باشگاه‌های بدهکار برای کسب مجوز حرفه‌ای تصریح کرد: در زمان یکی دو ماهه، مطالبات بیشتر طلبکارانی را که به محاکم قضایی شکایت کردند و آنهایی را که چنین کاری نکردند، پرداخت می‌کنیم. هنوز حساب دقیقی درباره مبلغ این بدهی نشده است،‌ اما آن را پرداخت می‌کنیم. سرپرست باشگاه پرسپولیس در پاسخ به این پرسش که این باشگاه، چقدر از استوکس درخواست غرامت کرده است، خاطرنشان کرد: غرامتی که ما خواستیم، براساس قرارداد بوده است، اما فیفا تصمیم نهایی را خواهد گرفت. رسول‌پناه درباره زمان بازگشت بشار رسن به تمرینات پرسپولیس بیان کرد: او به زودی می‌آید و قرار است حداقل یک سوم تا دو سوم از قراردادش را به محض ورودش پرداخت کنیم. اگر مشکل هوایی وجود داشته باشد، او به‌صورت زمینی به ایران می‌آید. وی در مورد اختلافات میان او و سایر اعضای هیئت مدیره باشگاه پرسپولیس و اینکه مهرداد هاشمی هنوز الحاقیه قرارداد کارگزار با باشگاه را امضا نکرده است، گفت: اختلاف‌نظر در هیئت مدیره طبیعی است، اما بارها گفته‌ام اختلاف میان اعضای هیئت مدیره کذب محض است. مطابق اساسنامه، یکی از اعضای هیئت مدیره و سرپرست باشگاه صاحب امضا هستند. مصوبه هیئت مدیره را هم هر سه نفر امضا کردند. سرپرست باشگاه پرسپولیس درباره پرداخت مبلغ رضایت‌نامه یحیی گل‌محمدی به باشگاه شهر خودرو اظهار داشت: رضایت‌نامه وصول شد، اما مشکلی درباره چک‌های باشگاه شهر خودرو وجود دارد که از سازمان بازرسی کل کشور استعلام کردیم تا اصل قرارداد با پرسپولیس تعیین تکلیف شود. متأسفانه اشکالات فنی وجود دارد. یکی از مسائل این است که صاحبان امضای باشگاه پرسپولیس که باید مدیرعامل و یکی از اعضای هیئت مدیره باشند، آن را امضا نکرده‌اند. در این باره شائبه وجود دارد و از مراجع نظارتی خواستیم به موضوع رسیدگی کنند.   رسول‌پناه درباره احتمال اضافه شدن اعضای جدید به هیئت مدیره باشگاه پرسپولیس تصریح کرد: این به مجمع باشگاه مربوط است و در چند روز آینده، تکلیف آن مشخص می‌شود. وی درباره وضعیت کریستین اوساگونا و اینکه گفته می‌شود باشگاه پرسپولیس به ایمیل‌های او پاسخ نمی‌دهد، خاطرنشان کرد: امروز (شنبه) با مدیربرنامه‌های اوساگونا صحبت کردم. ما پیگیر کار او هستیم، اما مشکل این است که پروازی از نیجریه به ترکیه، دوحه یا دبی وجود ندارد. گفتیم خودتان پول بلیت را پرداخت کنید تا ما این پول را در تهران به شما پرداخت کنیم. اوساگونا پس از بازگشت به کشورمان، دستمزدش را دریافت خواهد کرد. سرپرست باشگاه پرسپولیس در مورد اینکه آیا نامه‌ای به باشگاه شهر خودرو ارسال کرده است یا خیر، گفت: این موضوع به باشگاه ارتباط ندارد. ما باید به مراجع نظارتی پاسخ دهیم و با آنها در ارتباط هستیم. رسول‌پناه درباره تمدید قرارداد بازیکنان پرسپولیس برای فصل آینده بیان کرد: تمدید قراردادها در حوزه وظایف سرپرست و سرمربی تیم است که گل‌محمدی چند روز پیش اعلام کرد پس از این 9 بازی باقیمانده لیگ برتر، در این باره تصمیم‌گیری می‌شود. وی درباره اصلاح اساسنامه فدراسیون فوتبال اظهار داشت: ما بر اصلاح این اساسنامه مُصِر هستیم و نماینده باشگاه در فدراسیون فوتبال، نظر باشگاه را اعمال می‌کند.   سرپرست باشگاه پرسپولیس درباره میزان دریافتی سرخپوشان و اینکه اگر لیگ امسال ادامه نیابد، همه این قراردادها پرداخت خواهد شد یا خیر، تصریح کرد: هیئت مدیره باشگاه باید درباره رقم قرارداد اعضای تیم تصمیم بگیرد. اگر هم مسابقات برگزار نشود، تابع مقررات فدراسیون فوتبال و سازمان لیگ هستیم و هر چه آنها بگویند، انجام می‌دهیم. رسول‌پناه در مورد نامه چهار باشگاه خصوصی لیگ برتری به سازمان لیگ در راستای لغو مسابقات امسال خاطرنشان کرد: نظر ما این است که بازی‌ها باید برگزار شود. ما تابع قوانین هستیم و سلامتی بازیکنان هم برای‌مان مهم است. وی در پاسخ به این پرسش که آیا تست کرونا به اندازه‌ای گران است که برخی باشگاه‌ها از پس آن برنیایند، گفت: بله. به نظرم این‌ها بهانه است. سلامتی بازیکنان مهم است و هر باشگاهی باید برای سلامت بازیکنانش ارزش قائل شود. اگر این آزمایش‌ها نبود، بازیکنان بسیاری از تیم‌ها کرونا داشتند. اگر الزامات سازمان لیگ را  اعمال نمی‌کردیم، همین را هم متوجه نمی‌شدیم. اگر باشگاه‌ها بخواهند در این موضوع همراهی کنند، هیچ مشکلی وجود نخواهد داشت. انتهای پیام/
 نجاتی: نمی‌دانیم چرا قرارداد فرنگی‌کاران در لیگ نصف آزادکاران است/ قمی‌ها ۲ برابر وعده‌ها به من پاداش دادند , دارنده مدال برنز وزن ۶۰ کیلوگرم کشتی فرنگی جهان گفت: اینکه چرا در رقابت‌های لیگ برتر میزان قرارداد فرنگی‌کاران نصف آزادکاران است، سؤال مشترک همه بچه‌های فرنگی‌کار است که جوابش را نمی‌دانیم. , به گزارش خبرگزاری تسنیم، علیرضا نجاتی که میهمان برنامه دایره طلایی بود، در مورد پیگیری تمریناتش در ایام تعطیلی اردوی تیم ملی گفت: از همان روزی که اردو تعطیل شد، از خانه کشتی به خانه رفتم و تمریناتم را در خانه و همچنین پارک ادامه دادم. باید از رئیس هیئت کشتی استان قم هم تشکر کنم که کلید خانه کشتی شهدای نیروگاه را به من داد که آنجا تمرینم را همراه با یک حریف تمرینی، دنبال کنم. به این شکل توانستم آمادگی‌ام را حفظ کنم. نجاتی در پاسخ به این سؤال که پیشنهادی برای حضور در لیگ برتر داشته است، تصریح کرد: نه هیچ پیشنهادی نبوده است، اما یک سؤالی همیشه برای ما وجود دارد و آنهم اینکه چرا رقم قراردادها در رشته‌های آزاد و فرنگی این‌قدر فرق دارد! قرارداد ما نصف قرارداد آزادکاران هم نیست و این سؤال همه فرنگی‌کاران است که جوابش را نمی‌دانیم. وی در مورد حریفانش در وزن 60 کیلوگرم، ادامه داد: المپیک که عقب افتاد خیلی‌ها از اوزان بالاتر و پایین‌تر تصمیم گرفتند به وزن 60 کیلوگرم بیایند. من همه حریفانم را می‌شناسم. کشتی‌گیر قمی تیم ملی فرنگی کشورمان در مورد مدالی که در مسابقات جهانی نورسلطان گرفت، خاطرنشان کرد: سال قبل از رقابت‌های جهانی نورسلطان، در مسابقات جهانی 2018 جوانان کشتی گرفتم. در کشتی قبل فینال به حریفی هندی خوردم و ضربه فنی شدم. به خاطر همین مدال برنز جوانان جهان را گرفتم. این مدال انگیزه‌ام را بیشتر کرد که تمریناتم را به خوبی دنبال کنم و توانستم با کمک مربیان، نتیجه زحماتم را در قزاقستان بگیرم. بعد از این همه عذاب و سختی، کسب مدال و سهمیه المپیک حس خیلی خوبی داشت.   وی افزود: محمد بنا قبل از اینکه به مسابقات جهانی اعزام شویم، مرا به تورنمنت تورلیخانوف فرستاد که آنجا مدال طلا گرفتم و با عملکردم نظرش را جلب کردم. بعد از آن بود که بنا بیشتر از قبل به من روحیه داد و در نهایت هم توانستم فیکس تیم ملی شوم. نجاتی در مورد اینکه چطور می‌تواند با وجود تعطیلی مسابقات، تجربه‌‌اش را برای المپیک افزایش دهد، اظهار داشت: ما که تمرینات‌مان را دنبال می‌کنیم. شرایط برای همه یکسان است، حتی برای حریفان خارجی. با کادر فنی و مربیان‌مان هم صحبت می‌کنیم و آنها به ما برنامه می‌دهند. فعلاً که نمی‌توانیم مسابقه بدهیم و باید منتظر بمانیم و ببینیم که آخرش چه می‌شود. دارنده مدال برنز کشتی فرنگی جهان در مورد اینکه آیا بعد از کسب مدال جهانی، مسئولان استانی به وعده‌های‌شان در قبال او عمل کرده‌اند یا خیر، گفت: آنها دو برابر قول‌هایی که داده بودند، به من پاداش دادند. مدیرکل ورزش استان قم و رئیس و دبیر هیئت کشتی استان هم به من خیلی رسیدگی کردند. آنها بعد از گرفتن سهمیه، به لحاظ معنوی هم از من حمایت زیادی داشتند. انتهای پیام/
 زیدان به فوتسال فرانسه کمک می‌کند , اسطوره فوتبال فرانسه قصد کمک به فوتسال کشورش را دارد. , به گزارش خبرگزاری تسنیم،  زین الدین زیدان، سرمربی مشهور تیم فوتبال رئال مادرید، دادخواستی را برای نجات امکانات رشته فوتسال در فرانسه امضا کرده است. این ورزش با وجود  مشکلات ناشی از شیوع ویروس کرونا همچنان به کار خود ادامه می‌دهد. هدف از این دادخواست برگزاری بازی‌ها  با  رعایت پروتکل عدم تماس است. زیزو  در ادامه افزود: من از آنجایی که  فوتبال بازی کردن را در خیابان آغاز کرده‌ام، شور و اشتیاقم برای این ورزش را با بچه محل‌هایم تقسیم می‌کردم  و با آنها احساس نزدیکی داشتم. به همین دلیل پشتیبانی از فوتسال، ورزشی که در آن سبک بازی و نکات تکنیکی را یاد می‌گیرید، اهمیت زیادی دارد. این تنها باری نیست که زیدان از فوتسال حمایت کرده است.  او در گذشته در مسابقات خیرخواهانه مختلف شرکت کرده و همچنین 2  مرکز را در فرانسه با نام Z5  افتتاح کرده است. این دادخواست همچنین توسط بازیکنان مشهوری از جمله بنجامین مندی، وسام بن یدر، دیارا و رابرت پیرس هم امضا شد.   انتهای پیام/
 واکنش اسطوره بسکتبال به اقدام بی‌رحمانه پلیس آمریکا؛ نژادپرستی از ویروس کرونا مرگبارتر است , اسطوره بسکتبال آمریکا با جمله‌ای جالب به مرگ شهروند این کشور توسط پلیس واکنش نشان داد. , به گزارش خبرگزاری تسنیم، کریم عبدالجبار، اسطوره و ستاره سابق بسکتبال آمریکا به مرگ  یک شهروند سیاهپوست کشورش به دست پلیس واکنش نشان داد. کشته شدن جورج فلوید، سیاهپوست آمریکایی به دست پلیس آمریکا، خشم مردم این کشور را برانگیخته و این موضوع، بازتاب زیادی را در رسانه‌های دنیا در پی داشته است.  اسطوره 73 ساله بسکتبال آمریکا در واکنش به این مساله نژادپرستانهگفت:اکنون دغدغه اصلی جامعه سیاهپوستان این است که همسر یا فرزندانشان به خاطر راه رفتن در پارک یا رانندگی در خیابان کشته نشوند. وضعیت طوری شده که سیاهپوستان ترس بیرون آمدن از خانه را دارند. به همین دلیل  ویروس نژادپرستی، مرگبارتر از ویروس کرونا است. افسران پلیس میناپولیس مدعی شدند فلوید در برابر بازداشت شدن مقاومت می‌کند اما فیلم  دوربین مداربسته چنین چیزی را نشان نمی‌دهد. پلیسی که گردن فلوید را لگد کرد، آرام بود و انگار داشت وظیفه‌اش را انجام می‌داد.  او رسما یک مظهر شرارت بود.   انتهای پیام/
 ادای احترام مهاجم دورتموند به شهروند کشته شده آمریکایی پس از گلزنی + عکس , ورزشکاران کماکان اقدام پلیس آمریکا را محکوم می‌کنند. , به گزارش خبرگزاری تسنیم، جیدون سانچو، مهاجم تیم فوتبال بوروسیادورتموند پس از گلزنی مقابل پادربورن در بازی هفته بیست و نهم رقابت‌های بوندس‌لیگا به جورج فلوید، شهروند آمریکایی کشته شده توسط پلیس آمریکا ادای احترام کرد. دوشنبه شب یکی از افسران پلیس مینه سوتا زانوی خود را برای 8 دقیقه روی گردن جورج فلوید گذاشته بود و باعث شد او کشته شود. از آن زمان، مردم آمریکا در 30 ایالت این کشور به تظاهرات پرداخته‌اند.  سانچو  در شادی پس از یکی از گل‌هایش  با نوشتن عبارتی زیر پیراهنش به  جورج فلوید ادای احترام کرد و خواستار اجرای عدالت در مورد او شد.     انتهای پیام/  
 توییت عجیب بازیکن اتلتیکومادرید؛ سائول چهارشنبه تیم جدیدش را معرفی می‌کند , زننده یکی از زیباترین گل‌های سالیان اخیر دربی مادرید، قصد ترک تیمش را دارد. , به گزارش خبرگزاری تسنیم، سائول نیگس، هافبک اسپانیایی باشگاه اتلتیکو مادرید در توییتی عجیب اعلام کرد تا 3 روز دیگر تیمش را ترک می‌کند. او  طی سالیان  اخیر بارها در تیررس منچستریونایتد قرار داشته  و حتی در تابستان گذشته، شایعات پیوستن او به شیاطین سرخ شکل جدی به خود پیدا کرده بود. در این شرایط  این هافبک اسپانیایی به چنین شایعاتی دامن زد و اعلام کرد  تا روز چهارشنبه هفته جاری، باشگاه جدید خود را معرفی خواهد کرد. او در توییترش نوشت: می‌خواهم  موضوع مهمی را به شما بگویم. طی 3 روز آینده، باشگاه جدید خود را معرفی خواهم کرد. سائول با یک طرح گرافیکی، این موضوع را به دنبال کنندگان خود اعلام کرد. این هافبک تا سال 2026 با باشگاه اتلتیکو مادرید قرارداد دارد.   انتهای پیام/
 استقلال صاحب سالن بدنسازی شد , با اعلام احمد سعادتمند مدیرعامل استقلال، این تیم صاحب باشگاه بدنسازی اختصاصی شد. , به گزارش خبرگزاری تسنیم و به نقل از رسانه رسمی باشگاه استقلال، در راستای افزایش و بهبود سطح امکانات تمرینی تیم فوتبال استقلال، عصر امروز (یکشنبه) تفاهم نامه‌ای بین احمد سعادتمند مدیرعامل باشگاه استقلال و مدیران مجموعه ورزشی سام فیت منعقد شد تا از این پس تمرینات بدنسازی آبی پوشان در ادامه فصل در این مجموعه برگزار شود. این مجموعه یکی از مجهز ترین و لوکس ترین مجموعه‌های تهران است که مدیریت آن به صورت افتخاری، این مجموعه را در اختیار احمد سعادتمند و باشگاه استقلال قرار داد. گفتنی است باشگاه فوق دارای به روزترین دستگاه‌های بدنسازی جهان و همچنین دارای لاین کامل کراس فیت، تمرینات هوازی، زمین چمن مصنوعی و همچنین مجموعه آبی، سونا، جکوزی، اتاق‌های ماساژ و پزشک متخصص و امکاناتی از قبیل بیلیارد، تنیس روی میز، ایرهاکی، فوتبال دستی و دارت است. انتهای پیام/
 بوندس‌لیگا|بوروسیادورتموند با جشنواره گل به تعقیب بایرن‌مونیخ ادامه داد , تیم زرد و مشکی‌پوش یک پیروزی آسان و پرگل به دست آورد. , به گزارش خبرگزاری تسنیم، در ادامه هفته بیست و نهم رقابت‌های بوندس‌لیگای یک آلمان، تیم فوتبال بوروسیادورتموند با برتری 6 - یک در خانه پادربورن به تعقیب بایرن‌مونیخ صدرنشین ادامه داد. سانچو با گلزنی در دقایق 57، 74 و 2+90  یک هت‌تریک رقم زد و ازار در دقیقه 54، حکیمی در دقیقه 85 و اشملزر در دقیقه 89 دیگر گل‌های دورتموند را به ثمر رساندند. ضمن اینکه تنها گل میزبان به وسیله هانی‌میر در دقیقه 72 از روی نقطه پنالتی زده شد.  با این پیروزی پرگل، دورتموند 60 امتیازی در رده دوم به تعقیب بایرن‌مونیخ 67 امتیازی ادامه  داد و پادربورن 19 امتیازی هم در قعر جدول باقی ماند.   انتهای پیام/   
 هراتیان: فیفا به قوانین وزارت بهداشت کشورها تاکید دارد , زهره هراتیان، مدیر پزشکی سازمان لیگ فوتبال گفت که فیفا به قوانین وزارت بهداشت کشورها تاکید کرده است. , به گزارش خبرگزاری تسنیم،  زهره هراتیان در گفت‌وگو با سایت سازمان لیگ فوتبال ایران گفت: فیفا پروتکل‌های بازگشت به فوتبال را با کمک و همفکری سازمان بهداشت جهانی به فدراسیون های عضو ابلاغ کرد. این پروتکل 19 صفحه‌ای تمامی تیم‌های حرفه‌ای ، آماتور و پایه را شامل میشود. تدوین این پروتکل براساس تحقیقات و مقالات تخصصی چاپ شده در حوزه ورزش، فوتبال و بیماری کوید 19 است. وی افزود: با توجه به این پروتکل می‌توان گفت که فیفا به همکاری فدراسیون‌های عضو با وزارت بهداشت هر کشور تاکید و اعلام کرده قوانین وزارت بهداشت کشورها از اهمیت و احترام خاصی برخوردارند. دکتر هراتیان تصریح کرد: مرکز پزشکی سازمان لیگ فوتبال ایران( ایفمارک) در حال ترجمه سریع این پروتکل بهداشتی و تلفیق آن با دستورات وزارت بهداشت کشورمان است تا این پروتکل به شکل کاربردی‌تر قابل اجرا شود. مشکلات تیم‌های حرفه‌ای، آماتور و رده‌های پایه در این پروتکل بهداشتی که از سوی فیفا تدوین شده قابل حل است. انتهای پیام/
 گزارش تمرین استقلال| صحبت‌های مجیدی با بازیکنان/ دیاباته اجازه تمرین پیدا نکرد , تمرین تیم فوتبال استقلال بعدازظهر امروز (یکشنبه) در مجموعه ورزشی انقلاب برگزار شد. , به گزارش خبرگزاری تسنیم، تمرین عصر امروز (یکشنبه) تیم فوتبال استقلال از ساعت 18 در مجموعه ورزشی انقلاب  برگزار شد. * در ابتدای تمرین، فرهاد مجیدی برای بازیکنان صحبت کرد. *  بعد از صحبت‌های مجیدی، بازیکنان زیر نظر کادرفنی به گرم کردن و کارهای مربوط به بدنسازی مشغول شدند. *  بخش بعدی تمرین امروز بازیکنان استقلال را پاسکاری ترکیبی به صورت گروهی تشکیل داد که بازیکنان به صورت پنج برابر دو قرار گرفتند و به صورت تک‌ضرب و دوضرب این بخش از تمرین را برگزار کردند.  * شیخ دیاباته مهاجم اهل مالی تیم فوتبال استقلال امروز در محل تمرین حاضر شد و خود را به فرهاد مجیدی معرفی کرد. با این‌حال این بازیکن اجازه تمرین پیدا نکرد و محل تمرین آبی‌ها را ترک کرد. * بخش پایانی تمرین امروز شاگردان مجیدی، مطابق روزهای گذشته فوتبال درون تیمی بود.  انتهای پیام/ 
 بوندس‌لیگا| صعود بوروسیا مونشن‌گلادباخ به رده سوم با پیروزی خانگی , سفید و سبزپوشان بوروسیا مونشن‌گلادباخ با غلبه بر یونیون برلین به رده سوم جدول رده‌بندی بوندس‌لیگا صعود کردند. , به گزارش خبرگزاری تسنیم، در ادامه بازی‌های هفته بیست‌ونهم بوندس‌لیگای آلمان؛ از ساعت 18 امروز (یکشنبه) تیم‌های فوتبال بوروسیا مونشن‌گلادباخ و یونیون برلین به مصاف هم رفتند. این بازی که در ورزشگاه خالی از تماشاگر بوروسیا پارک برگزار می‌شد در نهایت با برتری 4 بر یک مونشن‌گلادباخ پایان یافت. فلوریان نیوهاوس در دقیقه 17، مارکوس توران در دقایق 41 و 59 و آلسانه پلی در دقیقه 81 برای بوروسیا مونشن‌گلادباخ گلزنی کردند و در مقابل دروازه‌شان در دقیقه 50 توسط سباستین اَندرسون باز شد. بوروسیا مونشن‌گلادباخ با این برد 56 امتیازی شد و به خاطر تفاضل گل بهتر نسبت به بایرلوکوزن در رده سوم جدول رده‌بندی بوندس‌لیگا ایستاد. در همین چارچوب از ساعت 20:30 امشب، بوروسیا دورتموند میهمان پادربورن است. انتهای پیام/  
 توضیحات سعادتمند در خصوص همکاری دو عضو باشگاه , مدیرعامل باشگاه استقلال گفت: از صحبت‌های من سوءبرداشت شده و همکاری ما با دو عضو باشگاه ادامه خواهد داشت. , به گزارش خبرگزاری تسنیم و به نقل از سایت باشگاه استقلال، احمد سعادتمند مدیرعامل استقلال در توضیح مصاحبه امروز خود اظهار داشت: از صحبت‌های من سوء‌برداشت شده و منظور من آنطور که باید درخصوص همکاری دو عضو باشگاه منعکس نشد.  وی بیان داشت: خبرنگاری از من در خصوص ادامه همکاری آقایان «علی خلف» و «مهدی روحی» سوال کرد و من ضمن تشکر از این آقایان بیان کردم که همکاری باشگاه با آنها ادامه دارد و برای‌شان در ادامه راه آرزوی موفقیت کردم و این به منزله قطع همکاری ما با آنها نبود که متاسفانه بعضی‌ها برداشت درستی از جمله من نداشتند.
 تاکتاروف: پلیس آمریکا سادیسمی و ترامپ بی‌اعتبار است , قهرمان مشهور MMA به کشته‌شدن جرج فلوید، سیاه‌پوست آمریکایی توسط پلیس این کشور واکنش نشان داد. , به گزارش خبرگزاری تسنیم و به نقل از Sport24 روسیه، اولگ تاکتاروف به‌دنبال ناآرامی‌های اخیر شهرهای مختلف آمریکا به‌خاطر کشته شدن یک سیاه‌پوست گفت: این واقعیت که پلیس در آمریکا مغز ندارد از مدت‌ها قبل برای همه شناخته شده است. افراد سادیسمی که با اختلالات همیشگی مواجه هستند در پلیس آمریکا استخدام می‌شوند، این بدان معناست افراد بسیاری در آمریکا پلیس شدند تا کسی را بزنند و اسلحه روی آنها بکشند. همیشه افراد سادیسمی زیادی میان پلیس و باندهای تبهکار آمریکا وجود دارند. این قهرمان پیشین MMA (هنرهای رزمی) در ادامه افزود: اگر پلیس‌های آمریکا چنین حقی را نداشتند و می‌دانستند که تحت هر شرایطی مورد حمایت قرار نخواهند گرفت، هرگز در روز روشن و جلوی دوربین‌ها مرتکب خشونت و قتل نمی‌شدند. اعتراض مردم آمریکا در شهرهای مختلف نشان‌دهنده بی‌اعتباری دونالد ترامپ است. انتهای پیام/+
 اعتراض نمادین مهاجم بوروسیا مونشن‌گلادباخ به نژادپرستی دولت ترامپ + عکس , مهاجم فرانسوی تیم فوتبال بوروسیا مونشن‌گلادباخ در بازی عصر امروز این تیم حرکتی نمادین در اعتراض به نژادپرستی در آمریکا انجام داد. , به گزارش خبرگزاری تسنیم، تیم‌های فوتبال بوروسیا مونشن‌گلادباخ و یونیون برلین از ساعت 18 امروز (یکشنبه) در چارچوب هفته بیست‌ونهم بوندس‌لیگای آلمان در ورزشگاه بوروسیا پارک به مصاف هم رفته‌اند که این بازی تا دقیقه 75 با برتری 3 بر یک مونشن‌گلادباخ در جریان است. مارکوس توران، مهاجم فرانسوی بوروسیا مونشن‌گلادباخ و پسر 22 ساله لیلیان تورانِ سرشناس که گل‌های دوم و سوم تیم میزبان را در دقایق 41 و 59 به ثمر رساند، پس از به ثمر رساندن گل اول خود، شادی گل خود را با زانو زدن نمادین روی زمین انجام داد تا به نوعی اعتراضش به کشته شدن یک شهروند سیاهپوست در ایالات متحده توسط پلیس آمریکا را نشان دهد. حرکت نمادین زانو زدن یک اعتراض به حقوق مدنی است که در سال 2016 توسط کالین کپرنیک، بازیکن فوتبال آمریکایی آغاز شد.  ورزشکاران مختلف در روزهای اخیر به شیوه‌های مختلف همبستگی و اعتراض خود به قتل جورج فلوید، شهروند سیاهپوست آمریکایی که دوشنبه هفته گذشته توسط پلیس این کشور کشته شد، نشان داده‌اند. این شهروند آمریکایی پس از اینکه توسط پلیس این کشور بازداشت شد، به خاطر فشاری که به مدت هشت دقیقه توسط زانوی یک افسر پلیس به نام درک چائووین 44 ساله به گلویش آمد، جان خود را در شهر مینئاپولیس واقع در ایالت مینه‌سوتا از دست داد. این اتفاق معترضین آمریکایی را به خیابان‌های  سراسر ایالات متحده کشانده و در 30 شهر درگیری‌ها به حدی بوده که نیروهای نظامی آمریکا به دستور دونالدو ترامپ برای سرکوب معترضین به خیابا‌ن‌ها آمده‌اند. انتهای پیام/
 بازگشت ملی‌پوش پرتاب دیسک از بلاروس/ حسین رسولی به ایران برنگشت , یکی از دو ملی‌پوش پرتاب دیسک کشورمان که در بلاروس حضور داشتند به ایران بازگشت. , به گزارش خبرنگار ورزشی خبرگزاری تسنیم، بهنام شیری نایب قهرمان پرتاب دیسک آسیا که به همراه حسین رسولی قهرمان جوانان آسیا در زمستان سال گذشته راهی اردوی بلاروس شده بودند، سرانجام به ایران بازگشت. این در حالی بود که شیری در پرواز امروز تنها بود و خبری از رسولی نبود. گفته می‌شود مشکلاتی در بازگشت رسولی وجود داشته و او با پرواز یکی دو هفته دیگر بازخواهد گشت، هرچند که این موضوع هنوز تایید نشده و خبر دقیقی از رسولی منتشر نشده است. همه پروازهای بلاروس به دلیل شیوع ویروس کرونا لغو شده بودند و به همین دلیل هم شیری و رسولی بیش از روزهایی که مقرر شده بود، بالاجبار در بلاروس ماندگار شدند و روزهای سختی را نیز پشت سر گذاشتند، هر چند که فدراسیون طی یکی دو هفته گذشته کمک‌های مالی را برای آنها ارسال کرد تا کمی از این سختی کاسته شود. انتهای پیام/
 بارسلونا یک فصل دیگر کوتینیو را به بایرن مونیخ قرض می‌دهد , مدیران باشگاه بارسلونا قصد دارند با ماندن کوتینیو در بایرن مونیخ برای یک فصل دیگر موافقت کنند. , به گزارش خبرگزاری تسنیم، نشریه «موندو دپورتیوو» چاپ کاتالونیا با انتشار گزارشی مدعی شد؛ باشگاه بارسلونا آماده است که به فیلیپه کوتینیو اجازه دهد تا در ازای 10 میلیون یورو به مدت یک فصل دیگر به طور قرضی در بایرن مونیخ بماند. هانسی فلیک، سرمربی سرخپوشان مونیخی به این هافبک برزیلی اعتقاد دارد و طرفدار ماندنش در آلیانتس آره‌نا است، این در حالی است که خود کوتینیوی 27 ساله نیز از بودن در مونیخ خوشحال است و می‌خواهد در بایرن بماند. کوتینیو که در ماه ژانویه 2018 در ازای 167 میلیون یورو از لیورپول جدا و به بارسلونا پیوست، در مدت 18 ماه حضورش در جمع کاتالان‌ها نتوانست عملکرد درخشانش در لیورپول را تکرار کند و در نهایت در تابستان 2019 با قرارداد قرضی یک ساله با بند خرید 120 میلیون یورویی به بایرن مونیخ ملحق شد. کارل هاینتس رومنیگه، مدیر اجرایی باشگاه بایرن مونیخ اما اخیراً درباره آینده حرفه‌ای کوتینیو به نشریه آلمانی «اشپیگل» گفت: بند قطعی کردن قرارداد کوتینیو منقضی شده و ما آن را فعال نکرده‌ایم. قصد داریم تیم‌مان را برای فصل آینده برنامه‌ریزی کنیم و خواهیم دید که آیا فیلیپه برای فصل بعد نقشی در بایرن خواهد داشت یا خیر! گفته می‌شود باشگاه‌هایی همچون چلسی، منچستریونایتد، آرسنال و تاتنهام هم وضعیت کوتینیو را زیر نظر دارند، بازیکنی که این فصل در 32 بازی از رقابت‌های مختلف، 9 گل به ثمر رسانده و هشت پاس‌گل هم داده است. انتهای پیام/
 قلعه‌نویی: می‌خواهند لیگ را برگزار کنند تا بگویند وضعیت کرونا در کشور عادی است/ تهیه‌کنندگان پروتکل تضمین نمی‌دهند , سرمربی تیم فوتبال سپاهان گفت: اصرار بر برگزاری لیگ به خاطر این است که بگویند وضعیت مملکت عادی دارد اما اگر رعایت نکنیم موج دوم کرونا شدیدتر خواهد شد. , به گزارش خبرگزاری تسنیم، امیر قلعه‌نویی در خصوص اینکه لیگ برتر فوتبال برگزار می‌شود یا با نظر مخالفان برگزار نخواهد شد، گفت: یک بحث مملکت است و یک بحث فوتبال. آیا در مملکت سلامت جامعه، دغدغه‌ها و مشکلات مردم مهم‌تر است یا فوتبال؟ الان در شرایط بسیار سختی هستیم هم از نظر سلامت و هم از نظر دغدغه‌های مردم. بحث من برای کل جامعه است و همه عزیزانی که در این شرایط سخت باید به سرکار بروند. فوتبال را کنار بگذاریم و درباره سلامت و دغدغه‌های جامعه صحبت کنیم. اگر آنجا را درست کنیم می‌توانیم فوتبال را در کنار آن ادامه دهیم. وقتی جامعه مشکل دارد، ما درباره فوتبال چه بگوییم. الان دوستان آلمان را مثال می‌زنند. آیا اقتصاد آلمان با اقتصاد ما همخوانی دارد؟ وی ادامه داد: باید ببینیم دولت‌ها در قبال مشکلات و دغدغه‌های مردم چه رفتاری داشته‌اند. یک کارگر در آلمان 3 هزار یورو حقوق می‌گیرد و با همان حقوق مشکلاتش را برطرف می‌کند. کارگران ما هم همین شرایط را دارند؟  سلامت و دغدغه‌های آنها مهم نیست؟ باید شرایط عادی باشد نه اینکه عادی نشان دهیم. اگر موج دوم کرونا در پاییز شروع شود چه کسی جوابگوی مردم خواهد بود؟ اگر مشکلات جامعه را حل و سلامت جامعه را تامین و دغدغه‌های اقتصادی را برطرف کردیم فوتبال را هم در کنار آن خواهیم داشت. آنهایی که قدرت دارند این دو مقوله را حل کنند بعد درباره فوتبال صحبت کنیم. سرمربی تیم فوتبال سپاهان که با رادیو ایران صحبت می‌کرد، در پاسخ به این سوال که اگر مسابقات لیگ برتر لغو شود، آیا تضمینی هست که لیگ برتر سال آینده برگزار شود؟ گفت: باید ابتدا مشکلات جامعه را حل کنیم، اگر این مشکلات حل نشود فوتبال بدون تماشاگران و بدون سلامت جامعه چه فایده‌ای دارد؟ فوتبال جزیی از زندگی مردم است و در همه جای دنیا همینطور است. پروتکل بهداشتی که تدوین شده، چند ایراد دارد. یکی از ایرادها این است که افرادی که این پروتکل را تدوین کردند مسئولیت پذیر نیستند و هیچ تضمینی نمی‌دهند. از هیچ‌کس و حتی یک مربی هم نظر نخواستند. من که کوچک فوتبال هستم ولی از بزرگان فوتبال و مدیران باشگاه‌ها نظر می‌گرفتند. از افراد کوچک که در همه جا خودشیرینی می‌کنند نظر نگیرند. ما یک پروتکل بهداشتی تدوین کردیم ولی خودمان مسئولیت آن را قبول نمی‌کنیم. قلعه‌نویی در پاسخ به این سوال که فشارهایی که برای برگزاری لیگ وجود دارد به چه دلیل است؟ عنوان کرد: اصرار بر برگزاری لیگ به خاطر این است که بگویند وضعیت مملکت عادی است. امروز آمار رسمی مبتلایان به کرونا را ببینید. مشکل ما این است که می‌خواهیم جامعه را عادی نشان دهیم. شما یقین داشته باشید که اگر رعایت نکنیم موج دوم کرونا شدیدتر و شهرهای بیشتری قرمز خواهد شد. می‌خواهند مملکت را عادی نشان دهند در صورتی که شرایط عادی نیست و مشکلات باید برطرف شود. امروز بحث قهرمانی و غیرقهرمانی نداریم. سرمربی سپاهان گفت: 4-5 مدیر هستند که در این شرایط بد اقتصادی از جیب‌شان هزینه می‌کنند. آیا درددل‌های زنوزی، حمیداوی و ... را گوش داده‌اند؟ تیم نساجی از روزی که به لیگ برتر آمده شهر خسته، تبدیل به شهر قشنگ شده است. همین آقایان که اکنون در نساجی هستند باعث شدند این تیم بعد از چند سال به لیگ برتر بیاید. یکسری از تیم‌ها دولتی هستند و بودجه دولتی دارند و خرج می‌کنند و به کسی هم فشار نمی‌آید ولی باید پای صحبت مدیران باشگاه‌های خصوصی هم بنشینیم. عزیزانی مثل مجید جلالی را دعوت می‌کردیم و نظرات‌ کارشناسی‌شان را می‌گرفتیم.  وی ادامه داد: اساسنامه‌ را به فیفا ارسال کردیم اما آیا از 4 نفر نظرخواهی کرده‌ایم؟ می‌خواهم بگویم با این رفتارها راهی به جایی نمی‌بریم. خواهش ما این است که اول سلامت جامعه برطرف و مشکلات حل شود. فوتبال هم جزیی از زندگی است. حمیداوی حرف خوبی زد که فوتبال یک مقوله صنعتی است که درون آن همه چیز هست. نباید به فوتبال مقطعی نگاه کنیم. حرف ما این است که در این شرایط فوتبال معنایی ندارد. جا دارد از آقای عظیمیان مدیرعامل کارخانه فولاد مبارکه سپاهان تشکر کنم که در این مدت شرایط خوبی برای ما فراهم کردند. ما در 10 روز 3 تست دادیم. در شروع تمرینات‌مان همه تست‌ها منفی بود و خدا را گواه می‌گیرم که همه شرایط را رعایت کردیم ولی الان 2-3 نفر کرونا دارند.  سرمربی تیم فوتبال سپاهان افزود: بازیکن 2-3 ساعت در اختیار ما است و نمی‌توانیم 20 ساعت دیگر را آنها را تحت کنترل قرار داشته باشیم. نظر ما این است که اول کرونا را مهار و بعد از آن شرایط عادی جامعه را اعلام کنیم. قلعه‌نویی در خصوص نامه 4 باشگاه خصوصی به وزارت ورزش و اینکه از او هم در این خصوص نظر خواسته‌اند، گفت: آقای زنوزی حرف خوبی زد. بعضی از تیم‌ها که دولتی هستند محدودیت دارند ولی منِ قلعه‌نویی حرفم را می‌زنم و جز خدا از هیچ کس نمی‌ترسم. این طور که این مدیران می‌توانند حرف بزنند شاید مدیران دولتی و وابسته نتوانند حرفشان را بزنند. وی در واکنش به صحبت‌های گل‌محمدی که گفته بود غیر از فوتبال کار دیگری انجام نمی‌دهیم، گفت: ما موافق این هستیم که فوتبال در شرایطی که سلامت جامعه برقرار باشد، ادامه داشته باشد و گل‌محمدی هم جزیی از همین جامعه است. نمی‌گوییم فوتبال تعطیل شود ولی ابتدا باید سلامت جامعه رعایت شود. قلعه‌نویی در خصوص اینکه مسابقات شروع نشده مدیرعامل گل‌گهر درخواست داشته بازی با سپاهان به تعویق بیفتد، تصریح کرد: هر زمانی که بگویند ما آماده هستیم. مردم خوزستان در  تاریخ ایران نمونه بودند و الان شرایط وضعیت این استان قرمز است. الان چطور استقلال می‌خواهد در اهواز با فولاد بازی کند؟ غیر از 3-4 تیم کدام تیم‌ها می‌توانند پرواز چارتر بگیرند؟ ما 3-4 تیم نفتی داریم که مشکلات مالی دارند. در گذشته نصف تیم ملی را از استان خوزستان داشتیم ولی الان شرایط تیم‌های خوزستانی را ببینید که چگونه است. در شهر مسجدسلیمان که شهر اولین‌هاست آیا 40 اتاق یا 80 تا اتاق می‌توانیم برای میزبانی پیدا کنیم؟ آنهایی که از این موضوع حمایت می‌کنند اول دغدغه‌های جامعه را در نظر بگیرند و بعد کلاهشان را قاضی کنند. سرمربی سپاهان در پاسخ به این سوال که الان در تهران است؟  گفت: من اصفهان و در محل تمرین هستم. شرایط را رعایت می‌کنیم و جا دارد از تیم پزشکی‌مان تشکر کنم. از هفته قبل تمرینات‌مان را به فاز عمومی بردیم و بعد از اینکه 2-3 نفر از اعضای تیم مشکل داشتند دوباره تمرینات‌مان را محدود کردیم. امیدوارم هرچه زودتر این ویروس از بین برود تا جامعه شرایط عادی پیدا کند. دوست دارم از دغدغه‌های مردم حرف بزنم، نه اینکه ظاهرسازی کنم.  انتهای پیام/ 
 شواین‌اشتایگر: بایرن مونیخ می‌تواند این فصل فاتح لیگ قهرمانان شود , هافبک پیشین بایرن مونیخ معتقد است شاگردان هانسی فلیک می‌توانند این فصل سه‌گانه قهرمانی آلمان و اروپا را به دست بیاورند. , به گزارش خبرگزاری تسنیم، باستین شواین‌اشتایگر که خود بین سال‌های 2002 تا 2015 عضو تیم اصلی بایرن مونیخ بود و موفق شد با این تیم به عناوینی همچون هشت قهرمانی در بوندس‌لیگا، هفت قهرمانی در جام حذفی آلمان، یک قهرمانی در سوپرجام آلمان و یک قهرمانی در لیگ قهرمانان اروپا را تجربه کند، معتقد است شاگردان هانسی فلیک می‌توانند این فصل سه‌گانه قهرمانی آلمان و اروپا را به دست بیاورند، اتفاقی که خود او در سال 2013 با باواریایی‌ها تجربه کرد. بایرن مونیخ که از زمان از سرگیری‌ بازی‌های بوندس‌لیگا تمامی بازی‌هایش را با برد پشت‌سر گذاشته، از جمله برد یک بر صفر مقابل بوروسیا دورتموند، در مرحله نیمه‌نهایی جام حذفی آلمان باید با اینتراخت فرانکفورت دیدار کند و پس از برد 3 بر صفر مقابل چلسی در دور رفت از مرحله یک‌هشتم نهایی لیگ قهرمانان اروپا، در بازی برگشت به دنبال نهایی کردن صعود خود به جمع هشت تیم برتر این رقابت‌هاست. باستین شواین اشتایگر در گفت‌وگو با روزنامه آلمانی «FAZ» چاپ فرانکفورت گفت: در مقایسه‌ای در سطح اروپا، بایرن مونیخ تیمی فوق‌العاده است. آنها می‌توانند این فصل فاتح لیگ قهرمانان شود، به خصوص حالا که لیورپول از گردونه رقابت‌ها حذف شده است. در جام حذفی هم آنها بازی خانگی مقابل اینتراخت فرانکفورت خواهند داشت. حتی اگر بایرن در خانه‌اش مزیتی بابت نداشتن تماشاگرانش نداشته باشد، آنها زمین خود را بهتر می‌شناسند. هافبک پیشین منچستریونایتد که پس از دو فصل بازی برای تیم شیکاگو فایر در لیگ MLS در سال 2019 کفش‌هایش را آویخت و حالا به عنوان مفسر و کارشناس فوتبال فعالیت می‌کند، درباره آینده حرفه‌ای‌اش خاطرنشان کرد: اگر در آینده کاری پیش بیاید که من از آن لذت ببرم، به آن فکر خواهم کرد اما وقتی کاری را انجام می‌دهم، می‌خواهم موفق باشم و آن  کار را به سرانجام برسانم. در حال حاضر تفسیر بازی‌ها شغلی مناسب برایم است، چون پس از دوران حرفه‌ای طولانی‌ام، حالا فرصت بیشتری برای ماندن کنار خانواده‌ام دارم. انتهای پیام/
 سعادتمند: غیبت پاتوسی دلیل قانع‌کننده‌ای برای لغو بازی نیست/ نام آنهایی که دوست نداشتند پول دیاباته و میلیچ را بدهیم، می‌گویم , مدیرعامل باشگاه استقلال با بیان اینکه به قهرمانی تیمش امیدوار است گفت: برخی دوست نداشتند پول دو بازیکن خارجی‌مان را بدهیم که من بعداً نام آنها را می‌گویم. , به گزارش خبرنگار ورزشی خبرگزاری تسنیم، احمد سعادتمند در خصوص شرایط باشگاه استقلال و جلسه هیئت مدیره گفت: نباید خیلی صحبت کنیم، اما به اصرار رسانه‌ها و به احترام ساعت‌ها صبر برای پایان جلسه صحبت می‌کنم و باید پس از مصاحبه دوباره به جلسه برگردم. با دو معاون محترم وزیر ارتباطات و شرکت پست جلسه داشتیم که مربوط به فعالیت‌های اقتصادی باشگاه می‌شود که بیشتر از این توضیح نخواهم داد، چون ابتدا کار باید به سرانجام برسد. وی افزود: با مصوبه ستاد مبارزه با کرونا از اول خردادماه تمرینات ما آغاز شده و بازیکنان هر روز تمرین می‌کنند. دو زمین چمن تمرین برای تیم آماده کرده‌ایم. همچنین با یکی از بهترین سازمان‌های بدنسازی در حال امضای تفاهم نامه‌ای برای همکاری هستیم و بابت این کار هم هزینه پرداخت نمی‌کنیم. از مدیر این مجموعه تشکر می‌کنم و بعد از رونمایی اعلام خواهیم کرد چه کمک‌هایی به باشگاه کمک می‌کنند. سعادتمند عنوان کرد: در خصوص وضعیت پرداختی‌ها نیز در شرایط سختی که داشتیم پرداختی بازیکنانی چون دیاباته و میلیچ را انجام دادیم که به زودی با ما تمرین خواهند کرد و فکر می‌کنم شرایط بسیار خوبی داریم. ایمان دارم بازیکنان ما، هم کادرفنی و کادرپزشکی در حال زحمت کشیدن هستند تا در صورت آغاز مجدد مسابقات با قدرت شرکت کنیم و همچنان معتقدم با قدرت مدعی جدی قهرمانی در لیگ جاری هستیم. مدیرعامل باشگاه استقلال در خصوص معاونت‌های این باشگاه گفت: امروز تیتری را از یکی از عزیزان دیدم که برای او احترام قائل هستم. او گفته بود انتصاب‌ها در باشگاه استقلال قومیتی است و بیشتر از افراد شمالی استفاده می‌شود. جالب است که من چهار انتصاب در باشگاه استقلال داشتم که دو نفر از آنها از بچه‌های تهران، یک نفر آذری زبان است و یک نفر هم از استان سمنان است، اما نمی‌دانم کدام یک از عزیزان را گفته‌اند از اهالی مازندارن یا گیلان است. با هیچ کس عهد اخوت نبسته‌ایم و عهد ما با هواداران آبی است. مثل برخی عزیزان نیستم که از دوستان و فامیل در باشگاه استفاده کنم. هر کسی بتواند به باشگاه استقلال کمک کند، از او استفاده می‌کنیم. سعادتمند درباره زمان تکمیل اعضای هیئت مدیره اظهار داشت: اعضای هیئت مدیره تلاش می‌کنند، پای کار هستند و همه زحمات هم با حضور آنها انجام شده است. اکنون چهار عضو در هیئت مدیره هستیم که اگر نیاز به افزایش یا ترمیم باشد، مجمع باشگاه تصمیم می‌گیرد. وی درباره قطع همکاری با خلف و روحی، عنوان کرد: آقایان خلف و روحی برای باشگاه استقلال زحمت کشیدند و قطعاً همکاری‌های آنها با باشگاه ادامه‌دار است و من هم برای آنها آرزوی موفقیت می‌کنم. مدیرعامل باشگاه استقلال در خصوص درخواست باشگاه فولاد خوزستان برای تعویق دیدار معوقه با استقلال و اینکه جواد نکونام گفته تا پاتوسی به ایران نیاید آنها مقابل استقلال بازی نمی‌کنند، گفت: من نه از نامه آذری اطلاع دارم و نه صحبت نکونام را شنیدم که یک استقلالی تمام عیار است. اینکه بازی را به خاطر پاتوسی عقب بیندازند، دلیل قانع کننده‌ای نیست. سعادتمند در مورد اینکه دلیل آنها این است که زمانی که سازمان لیگ بازی معوقه با استقلال را اعلام کرد باید زمان حضور بازیکنان خارجی را هم در نظر می‌گرفت، اظهار داشت: فکر می‌کنم زمانی که سازمان لیگ اعلام کرد، ما هم دو بازیکن خارجی داشتیم. هر دو بازیکن خارجی ما مطالبات داشتند و 20 روز قبل از تاریخ اعلام شده برای شروع بازی به ما اضافه شدند و دیاباته هم فردا تمرین می‌کند. این را بگویم من هم مانند سایر مدیران لیگ برتری معتقدم باید همه مدیران و سرمربیان دعوت می‌شدند و در یک جلسه تخصصی شرایط برگزاری و همه چیز را می‌گفتند تا با خرد جمعی تصمیم گرفته می‌شد و تصمیم بهتری گرفته شود. وی درباره شروع لیگ و اینکه برخی تیم‌ها تهدید به کناره‌گیری کرده‌اند، گفت: لیگ ایتالیا هم قرار است آغاز شود. معتقدم قهرمان باید در زمین مشخص شود و ما هم با یک بازی عقب افتاده و در مجموع 10 بازی داریم که 30 امتیاز دارد. ابتدای فصل ما در هفته چهارم و پنجم 14 یا 15 جدول بودیم، اما در هفته چهاردهم به صدرجدول رسیدیم. در فوتبال چیزی قابل پیش‌بینی نیست و تیم ما هم آنقدر بزرگ است که می‌تواند حقش را در زمین بگیرد. من، هم موافق و هم مخالف هستم. موافقم چون مردم شور و هیجان فوتبال را دوست دارند و باید بعد از این همه تعطیلی دنیا این شور و هیجان به دنیا به خصوص هواداران ما برگردد. از طرفی هم مخالفم، چون نگران جان انسان‌ها از جمله ورزشکارها هستم. برخی از این ورزشکاران شناخته شده هستند و امیدوارم که مشکلی برای آنها رخ ندهد و با رعایت پروتکل‌ها اتفاقی نیفتد. مدیرعامل باشگاه استقلال در خصوص اینکه آیا پرونده‌های این باشگاه در فیفا باعث اذیت استقلال می‌شود یا نه، اظهار داشت: قطعاً اذیت می‌کند و این مبالغ پس از اعلام رأی فیفا باید پرداخت شود و باید تلاش کنیم تا از این خان هم بگذریم. سعادتمند در واکنش به اینکه ابهامی در مورد بازگشت میلیچ و دیاباته به وجود آمده بود اما در نهایت آنها برگشتند و آیا موضوعی در این خصوص وجود دارد که جای مطرح شدن داشته باشد، گفت: ابتدا از این دو بازیکن و به ویژه بازیکنان خودمان تشکر می‌کنم که بسیار منظم و با انگیزه در تمرینات حضور دارند. توجه کنید که ما فقط دو بازیکن خارجی داریم و سایر بازیکنان کشور خودمان هستند. از همه آنها از جمله دو بازیکن خارجی تشکر می‌کنیم که با حرفه‌ای‌گری به قرارداد مقید بودند. هرچند باید گلایه کوچکی کنم که برخی دوست نداشتند این اتفاق رخ بدهد که بعداً اسم آنها را می‌گویم، اما با تلاش و کمک یکی از دوستانم مطالبات آنها را پرداخت کردیم. یک موهبت بزرگ در استقلال داریم که آن هم هواداران هستند و ما با آنها پیش می‌رویم. به عنوان مدیرعامل باشگاه استقلال رسماً از هواداران تشکر می‌کنم و با حضور آنهاست که ما به راه خودمان ادامه می‌دهیم.   انتهای پیام/
 مسی: فوتبال دیگر مثل سابق نخواهد بود , فوق‌ستاره آرژانتینی تیم فوتبال بارسلونا معتقد است وضعیتی که شیوع ویروس کرونا به وجود آورد به فوتبال و البته زندگی مردم ضربه بدی زد. , به گزارش خبرگزاری تسنیم، مسابقات لالیگای اسپانیا که از تاریخ 12 مارس (22 اسفند) در نتیجه شیوع ویروس کرونا به حالت تعلیق درآمده است، از تاریخ 11 ژوئن (پنحشنبه 22 خرداد) با انجام دیداری بین تیم‌های سویا و رئال بتیس پشت درهای بسته از سرگرفته خواهد شد اما فوق‌ستاره آرژانتینی بارسلونا معتقد است فوتبال دیگر هرگز مثل سابق نخواهد شد. تاکنون بیش از 6 میلیون و 190 هزار نفر در سطح جهان به ویروس کرونا مبتلا شده‌اند که از این بین متأسفانه بیش از 371 هزار نفر جان خود را از دست داده‌اند؛ به همین خاطر رعایت فاصله‌گذاری اجتماعی و پروتکل‌های بهداشتی وضع شده در بیشتر کشورهای جهان در حال اجراست تا زنجیره شیوع ویروس کرونا قطع شود. لیونل مسی 32 ساله در گفت‌وگو با نشریه «ال‌پایس» اسپانیا گفت: بیشترِ ما بعد از اتفاقاتی که افتاده است، در مورد اینکه جهان از این پس چگونه خواهد بود، شک و تردید داریم. گذشته از محصور شدن و شرایطی که ما را غافلگیر کرد، بسیاری از افراد شرایط سختی را پشت‌ سر گذاشتند چون این وضعیت به نوعی بر روی آنها تأثیر گذاشت، درست مانند همه کسانی که خانواده و دوستان خود را از دست داده‌اند و حتی دیگر نمی‌توانند آنها را ببینند. وی افزود: به اعتقاد من نکات منفی زیادی در این بحران وجود داشت اما چیزی بدتر از این نمی‌تواند باشد که شما کسی که بیشتر از هر کسی دوست دارید را از دست بدهید که این باعث ناراحتی شدید من می‌شود و به نظرم ناعادلانه‌ترین چیز برای همه ماست. از نظر من، فوتبال هم به طور کلی مانند زندگی، دیگر مثل سابق نخواهد بود. انتهای پیام/
 ممانعت از تمرین کردن دیاباته با استقلالی‌ها , مهاجم اهل مالی استقلال در محل تمرین آبی‌پوشان حضور یافت، اما اجازه تمرین پیدا نکرد. , به گزارش خبرگزاری تسنیم و به نقل از رسانه رسمی باشگاه استقلال، شیخ دیاباته مهاجم اهل مالی تیم فوتبال استقلال امروز (یکشنبه) در محل تمرین آبی‌پوشان حاضر شد و خود را به فرهاد مجیدی معرفی کرد. با این‌حال این بازیکن اجازه تمرین پیدا نکرد و محل تمرین آبی‌ها را ترک کرد. دکتر نوروزی معاون پزشکی باشگاه استقلال در این باره گفت: نتیجه تست PCR دیاباته هنوز اعلام نشده و به همین دلیل اجازه تمرین به این بازیکن داده نشد و ان‌شاءالله فردا بعد از اعلام نتیجه نهایی این تست، دیاباته در تمرینات شرکت می‌کند.   انتهای پیام/
 کنایه زنوزی به فدراسیون فوتبال؛ سازمان بازنشستگی از میدان فاطمی به خیابان سئول نقل مکان کرده است! , مالک دو باشگاه تراکتور و ماشین سازی تبریز گفت: گویا سازمان بازنشستگی از میدان فاطمی به خیابان سئول نقل مکان کرده و هر کسی که می‌رود، با نام «مشاور» باز می‌گردد. , به گزارش خبرگزاری تسنیم، محمدرضا زنوزی مطلق در گفت‌وگوی تلفنی با رادیو ورزش، ضمن تسلیت فرا رسیدن سالگرد ارتحال حضرت امام خمینی (ره)، گفت: من هوادار دو تیم تراکتور و ماشین‌سازی هستم و به عنوان هوادار این دو تیم صحبت می‌کنم، این دو تیم تحت مالکیت شرکت‌های تابعه گروه سرمایه‌گذاری خود هستند. همچنین جا دارد از هواداران تراکتور و ماشین‌سازی تشکر کرده و دست تک تک‌شان را ببوسم. وی در خصوص بیانیه‌ چهار باشگاه خصوصی فوتبال ایران، عنوان کرد: بیانیه‌ای صادر کرده و دیدگاه‌های مدیران چهار باشگاه خصوصی را به مردم و مسئولان اعلام کرده‌ایم اما مثل اینکه گوش شنوایی وجود ندارد. دیدگاه ما همان دیدگاه‌هایی است که در نامه نوشته شده است. زنوزی با تاکید بر اینکه پروتکل‌های فیفا و بهداشت جهانی باید رعایت شود، گفت: با شرایط موجود، به این زودی‌ها این پروتکل در باشگاه‌ها، زمین‌های فوتبال و سایر اماکن درگیر اجرا نمی‌شود. بنده سخنان آقای نکونام را هم گوش دادم، دیدگاه‌های بسیار خوبی داشتند و حرفمان یکسان است. برخی تیم‌ها مثل چهار باشگاه خصوصی حرفشان را می‌زنند، ولی برخی باشگاه‌ها به دلیل وابستگی مدیران و مربیانشان به دولت، نمی‌توانند حرفشان را بزنند. مالک باشگاه تراکتور تبریز با بیان اینکه مسئولان فدراسیون در مواقع نیاز، پشت فیفا قایم می‌شوند، گفت: مسؤولان فدراسیون فوتبال گاهی هم منافع ملی را علم می‌کنند. چنین کاری که ممکن نیست، یا باید وابسته به فیفا و سیاست‌های فیفا باشید یا نباشید! اساسنامه‌ها را هم همین طوری ارسال کرده‌اند که برگشته است. حرفمان این است که پروتکل‌های فیفا را رعایت کنید ما در خدمت شما هستیم و چیز اضافی نمی‌خواهیم. وی افزود: هیچ‌کدام از اعضای مجمع در جریان اصلاح اساسنامه نبودند که ضرورت داشت از اعضای مجمع تأییدیه می‌گرفتند و یا نظرات باشگاه‌ها را جلب می‌کردند. شما نماینده باشگاه‌ها هستید، ما برده شما نیستیم که هر کاری دلتان می‌خواهد انجام دهید. زنوزی اظهاراتش خاطرنشان کرد: گویا سازمان بازنشستگی از میدان فاطمی به خیابان سئول نقل مکان کرده! هر کسی که می‌رود، با نام «مشاور» باز می‌گردد، فوتبال ملک شخصی شما نیست، توان شما در این حد بود که فوتبال را به این سطح رسانده‌اید، اگر نمی‌‌توانید، جای خود را به جوانان بدهید تا فوتبال را اداره کنند. فوتبال به ملک شخصی آقایان تبدیل شده است. مگر قانون منع به‌کارگیری بازنشستگان وجود ندارد؟ هر کس که می‌رود از درب پشتی به عنوان مشاور باز می‌گردد. وی در خصوص اصلاح اساسنامه فدراسیون فوتبال، گفت: آقایان اساسنامه را بر مبنای حضور خود در فوتبال و بهره‌برداری خودشان می‌نویسند؛ این درحالی ا‌ست که اساسنامه باید برای فوتبال کشورمان نوشته شود، من همیشه خیلی رک و بی‌تعارف حرف می‌زنم، با هر مصاحبه‌ من، یکسری از رسانه‌ها علیه من می‌نویسند که با این کار مشکلی ندارم؛ چرا که نمی‌توانم در مقابل برخی اتفاقات که به ضرر فوتبال ملی است، سکوت کنم.  مالک باشگاه تراکتور اضافه کرد: خطاب به کسانی که به من هجمه می‌آورند، می‌گویم که کدام یک از شما، بیشتر از بنده برای فوتبال ملی خدمت کرده‌اید؟ هیچ‌کس نمی‌تواند من را به این موضوع متهم کند که حرف‌هایم را «به خاطر منافع تراکتور و ماشین سازی می‌زنم»، من به خاطر فوتبال کشور و تیم‌های شهرستانی این حرف‌ها را می‌زنم، نمی‌شود که زمان حرف زدن، عده‌ای همیشه محکوم کنند! طی گفت‌وگوی قبلی، بنده راجع به درآمد کشورهای مختلف در زمینه حق پخش تلویزیونی، اشتباه لفظی داشتم که همه هجمه آوردند، رقم اشتباه بود، ولی چنین درآمدهایی وجود دارد. چهار باشگاه در کشورمان برای فوتبال هزینه می‌کنند و بقیه از فوتبال می‌خورند! بیش از 80 میلیون نفر در پول‌هایی که برای سایر تیم‌ها هزینه می‌شود، سهیم هستند. وی در پاسخ به این سوال که چقدر تاکنون برای تراکتور هزینه کرده‌اید؟ گفت: من بیشتر هزینه کرده‌ام و کمتر هزینه نکرده‌ام! سالانه 70-80 میلیارد برای تراکتور هزینه کرده‌ام.  رقم دقیقی که هزینه کرده‌ام را به یاد ندارم، البته قراردادهای ما شفاف است و قرار نیست به کسی هم جواب پس بدهیم، شاید حدود 120 میلیارد در 2 سال هزینه کرده‌ایم، البته یکسری ایرادات در قراردادهای بازیکنان داشتیم و سرمان کلاه رفته باشد، ولی با این حال بشر جایزالخطاست. تاکنون درآمدی هم نداشته‌ایم، البته یکی از برنامه‌های اقتصادی‌مان را از طریق طراحی و اجرای یک اپلیکیشن پیگیری می‌کنیم. زنوزی با بیان اینکه شرکت‌هایی در حاشیه‌ فوتبال مصرانه به دنبال برگزاری مسابقات هستند، اظهار کرد: این شرکت‌ها با لابی و فشار رسانه‌ای به دنبال برگزاری مسابقات هستند؛ چرا که مسابقات برای آنان سود دارد و برای باشگاه‌ها هیچ منفعتی ندارد. این شرکت‌ها که در حاشیه فوتبال هستند، بیشتر از باشگاه‌ها درآمد کسب می‌کنند. وی با اعلام آمادگی برای واگذاری امتیاز باشگاه ماشین‌سازی تبریز، خاطرنشان کرد: بدون هیچ چشم‌داشتی امتیاز این باشگاه را به متقاضیان واگذار کرده و کمک هم می‌کنم، هر کس بیاید، بنده با مدیرعامل کارخانه ماشین سازی هم برای واگذاری باشگاه کارخانه، صحبت کرده‌ام ولی آمادگی نداشتند. زنوزی در پایان خواستار تدوین برنامه‌ای برای فوتبال کشورمان شد و افزود: دوستان این کاره نیستند و تاکنون هر خدمتی که کرده‌اند، دستشان درد نکند، بعد از این در خانه‌هایشان بنشینند.   انتهای پیام/ 
 مدت همکاری لیورپول با «نیوبالانس» تا ۳۱ جولای ادامه می‌یابد , برند مشهور تا مدت کوتاه دیگری اسپانسر قهرمان فصل گذشته لیگ قهرمانان اروپا می‌ماند. , به گزارش خبرگزاری تسنیم، باشگاه لیورپول رسما اعلام کرد همکاری این باشگاه با  «نیوبالانس» تا تاریخ 31 جولای امسال ادامه می‌یابد و از تاریخ اول آگوست، رسما نایک اسپانسر این باشگاه خواهد بود. پیش از شیوع ویروس کرونا، قرار بود قرارداد قهرمان فصل گذشته لیگ قهرمانان اروپا با «نیوبالانس» در تاریخ 31 می به اتمام برسد اما با توجه به اینکه قرار است فصل دیرتر تمام شود، طرفین توافق کرده‌اند این قرارداد تا پایان فصل ادامه یابد. اگر لیورپول از 9 بازی باقیمانده خود برای کسب عنوان قهرمانی در لیگ برتر تنها 2  پیروزی  کسب کند، هنگام دریافت جام لباس منقش به آرم نیوبالانس را بر تن خواهد کرد. اعلام زودهنگام توافق با شرکت نایک در ماه ژانویه سال گذشته باعث بروز جنجال‌هایی بین طرفین و شکایت نیوبالانس از لیورپول نیز شد.   انتهای پیام/
 تاریخ شروع مجدد لیگ قهرمانی انگلیس اعلام شد , دومین سطح لیگی فوتبال انگلیس هم به زودی کارش را شروع خواهد کرد. , به گزارش خبرگزاری تسنیم، بنا بر اعلام اتحادیه فوتبال انگلیس،  فصل متوقف شده لیگ قهرمانی (سطح دوم لیگی) انگلیس از 20 ژوئن (31 خردادماه) از سر گرفته خواهد شد. این تاریخ در حال حاضر موقت است و باید تا آن زمان تمام شرایط از لحاظ ایمنی مساعد شود تا تیم‌ها بتوانند به بازی بپردازند. با اینکه دولت انگلیس اجازه شروع لیگ‌ها  را داده اما قرار است بار دیگر درباره شروع لیگ قهرمانی انگلیس جلسه‌ای  برگزار شود تا در صورت توافق، از همین تاریخ بازی‌ها  شروع شود. مرحله پلی آف این رقابت‌ها هم  از 30 جولای شروع خواهد شد.  در حال حاضر لیدز یونایتد با 71 امتیاز صدرنشین این لیگ است و وست برومویچ با 70 امتیاز در جایگاه دوم قرار دارد. فولام، برنتفورد، ناتینگام  فارست و پرستون به ترتیب در رده‌های سوم تا ششم قرار دارند.   انتهای پیام/
 بیانیه وزارت ورزش درباره مصاحبه وزیر بهداشت و درمان , وزارت ورزش و جوانان در پی مصاحبه وزیر بهداشت و درمان بیانیه‌ای صادر کرد. , به گزارش خبرگزاری تسنیم، به دنبال مصاحبه دکتر نمکی که امروز گفته بود: «با این روالی که اکنون می‌بینم، ما دقیقه 90 از گوشه‌های زمین گل خواهیم خورد. آقایی از فلان ستاد یا فلان وزارتخانه باورش شده که همه چیز عادی‌ است، همه جا را راه بیندازیم. فلان لیگ را راه بیندازیم» وزارت ورزش و جوانان اعلام کرد که ضمن تقدیر از تلاش های کادر درمانی کشور لازم می داند با توجه به مصاحبه امروز وزیر محترم بهداشت و درمان توضیحات زیر را ارائه کند: 1- وزارت ورزش و جوانان در طول 100 روز گذشته کاملا براساس دستورالعمل های ستاد ملی کرونا عمل کرده و همچنان هم بر اساس این مصوبات عمل می کند ضمن اینکه در همه این مدت با وزارت بهداشت و درمان همکاری و هماهنگی کامل داشته  و دارد و همچنان هم  به این رویه ادامه می دهد. 2- مجوز بازگشایی باشگاه ها، اماکن ورزشی و تمرینات تیم های فوتبال حاضر در لیگ برتر و لیگ یک طبق بندهای 10 و 11 مصوبه بیستمین جلسه ستاد ملی کرونا درتاریخ 99/2/27 که به ریاست رئیس جمهور محترم برگزار شدو نیز  براساس ابلاغیه مورخ 99/2/31 آقای دکتر علیرضا رئیسی، معاون بهداشت وزارت بهداشت و درمان صادر شده که بر اساس آن شروع تمرینات لیگ برتر و دسته یک از تاریخ 99/3/1 و شروع مسابقات از 99/3/22 بدون تماشاگر و براساس پروتکل لیگ فوتبال بلامانع اعلام شده است. البته این ابلاغیه مفاد دیگری نیز در مورد بازگشایی اماکن ورزشی اعم از باشگاه های بدنسازی، استخرهای روباز و... نیز دارد که اطلاع رسانی شده است. 3- وزارت ورزش و جوانان در مورد بازگشایی باشگاه ها و انجام لیگ های ورزشی خود را کاملا تابع مصوبات ستاد ملی کرونا  و وزارت بهداشت و درمان می داند و هرگاه براساس اقتضائات و شرایط زمانی و مکانی مصوبات این ستاد تغییر کند وزارت ورزش و جوانان نیز طبق آن در تصمیمات و برنامه ریزی های خود تجدید نظر کرده و مطابق شرایط روز تصمیمات لازم را اتخاذ خواهد نمود. در پایان یکبار دیگر لازم می دانیم از تلاش وزیر محترم بهداشت ودرمان واموزش پزشکی و همچنین کادر درمانی کشورتشکر و برای آنها آرزوی موفقیت کنیم.   انتهای پیام/
 استفاده از تکنولوژی صداسازی فوتبال کامپیوتری برای ادامه فصل لیگ برتر انگلیس , باشگاه‌های لیگ برتر انگلیس به قصد هیجان‌انگیزتر کردن بازی در ورزشگاه خالی از تماشاگر تمهید جدیدی اندیشیده‌اند. , به گزارش خبرگزاری تسنیم، باشگاه‌های لیگ برتر انگلیس قصد دارند به خاطر هیجان‌انگیزتر کردن بازی‌هایشان در فصلی که به زودی از سر گرفته خواهد شد، از تکنولوژی پخش صدای هواداران در استادیوم خالی از تماشاگر استفاده کنند. باشگاه‌های لیگ برتر انگلیس  درحال بررسی اجرایی کردن این ایده هستند. احتمالا برای بالا بردن جذابیت بازی‌ها  و تلقین حس ورزشگاه، صدای ضبط شده تماشاگران در بازی FIFA 20 هنگام پخش زنده رقابت‌های لیگ برتر انگلیس، روی تصاویر هماهنگ شود.   انتهای پیام/
 تغییر لوگوی هلاس ورونا پس از یک ربع قرن , تیم ایتالیایی پس از ۲۵ سال تصمیم به ایجاد تغییر بزرگی گرفت. , به گزارش خبرگزاری تسنیم، باشگاه هلاس ورونای ایتالیا پس از 25 سال طرح لوگوی خودش را تغییر داد. این  باشگاه از لوگوی جدید خود رونمایی  و از اول جولای 2020 از آن  استفاده خواهد کرد. باشگاه هلاس ورونا پس از 25 سال لوگوی خود را تغییر داده و از طرحی مینیمال به عنوان نشان خودش  استفاده می‌کند.   انتهای پیام/
 ابراز همدردی خاص بازیکنان لیورپول با شهروند سیاهپوست کشته شده آمریکایی + عکس , بازیکنان تیم فوتبال لیورپول به مرد سیاهپوست کشته شده توسط پلیس آمریکا ادای احترام کردند. , به گزارش خبرگزاری تسنیم، بازیکنان لیورپول با زانو زدن هماهنگ در تمرین امروز تیمشان به جورج فلوید، شهروند سیاهپوست کشته شده به دست پلیس آمریکا ادای احترام کردند. اکانت توییتر باشگاه لیورپول با انتشار تصویری  از تمرینات لیورپول که در صفحه شخصی بازیکنان این باشگاه هم منتشر شد، نوشت: اتحاد، قدرت است. زندگی سیاهپوستان مهم است.    انتهای پیام/  
 بیانیه «میامی هیت» در محکومیت اقدام وحشیانه پلیس آمریکا؛ اجازه بدهید صدای قربانیان شنیده شود , نوبت به تیم بسکتبال «میامی هیت» رسید تا اقدام پلیس آمریکا را محکوم و با قربانی سیاهپوست همدردی کند. , به گزارش خبرگزاری تسنیم، تیم بسکتبال میامی هیت با انتشار بیانیه‌ای به  مرگ جورج فلوید، شهروند سیاهپوست آمریکایی به دست پلیس این کشور واکنش نشان داد. در این بیانیه آمده است: یکی از ویژگی‌هایی که موجب تمایز شهر میامی شده، تنوع فرهنگی عظیم این شهر است. این تنوع، بخش ستودنی فلوریدای جنوبی است، چه در امریکن ایرلاینز آرنا (استادیوم میامی هیت) و چه خارج از آن. همچنین یکی از دلایلی است که ما به خاطر آن، عمیقا بابت مرگ جورج فلوید، بریانا تیلر، احمد آربری و بسیاری دیگر عزادار هستیم. این افراد را به خاطر رفتارهای خشونت آمیز شدید و بیش از حد علیه آمریکایی‌های آفریقایی تبار از دست دادیم. متاسفانه این رفتارها بسیار عادی شده. میامی هیت عمیق‌ترین همدردی خود را برای خانواده‌های فلوید، تیلر و آربری ابراز می‌کند. قلب ما شکسته است اما عزممان نه. همه را به مسئولیت پذیری دعوت می‌کنیم. اجازه بدهید صدای قربانیان شنیده شود و جامعه ما متحد شود.   انتهای پیام/
 نبى، نماینده قانونى فدراسیون فوتبال در نشست آنلاین دبیران کل , ‎دبیرکل فدراسیون فوتبال ایران به عنوان نماینده قانونى این فدراسیون جهت حضور در نشست دبیران کل فدراسیون‌هاى منطقه آسیاى مرکزى به AFC معرفى شد. , به گزارش خبرگزاری تسنیم و به نقل از سایت رسمی فدراسیون فوتبال، نشست آنلاین دبیران کل فدراسیون‌هاى فوتبال کشورهاى آسیاى در پایان هفته جارى برگزار خواهد شد و موضوعات مرتبط با فعالیت‌هاى فوتبال آسیا در سال بحرانى 2020 مورد بحث و بررسى قرار مى‌گیرد. طبق ضوابط و قواعد همیشگى ثبت نام رسمى و مراحل تکمیل فرم رجیسترى به منظور حضور نماینده قانونى ایران در این نشست آنلاین انجام شده و مهدى محمد نبى به عنوان دبیرکل رسمى و قانونى فدراسیون در این کنفرانس سالانه که به صورت آنلاین  برگزار می‌شود، شرکت خواهد داشت. گفتنى است ارسال ایمیل براى برخى اشخاص که سابقه فعالیت در فدراسیون فوتبال را داشته‌اند سهوی بوده و  افراد غیرمسئول با دریافت چنین ایمیل‌هایى امکان حضور در جلسات رسمى را پیدا نخواهند کرد.   انتهای پیام/
 سرمربی زنیت: باید به طور مرتب در لیگ قهرمانان بازی کنیم , سرمربی زنیت سن‌پترزبورگ پس از تمدید قراردادش برنامه‌های اصلی خود را برای آینده تشریح کرد. , به گزارش خبرگزاری تسنیم و به نقل از سایت رسمی باشگاه زنیت سن‌پترزبوگ، سرگئی سماک به دنبال تمدید 2 ساله قراردادش اظهار داشت: برای من تمدید قرارداد ادامه کار پیچیده اما بسیار جالب است. اعتماد کامل مدیران باشگاه زنیت به من وجود داشت و برای توافق درباره جزئیات قرارداد فقط دو جلسه صحبت کردیم. سرمربی یاران سردار آزمون در ادامه افزود: به عنوان سرمربی سخت است که بخواهم نگاهی به آینده بیندازم. اگر بخواهم درباره برنامه‌های دقیق و تعیین‌شده چیزی بگویم هدف‌مان بازی مرتب در لیگ قهرمانان اروپا و مبارزه برای کسب قهرمانی لیگ برتر روسیه است. سرگئی سماک خاطرنشان کرد: همه چیز بستگی به نقل‌وانتقالات دارد. می‌توانم این اطمینان را به خودم بدهم که زنیت در هر بازی برای پیروزی به میدان خواهد رفت. کارمان در لیگ برتر روسیه روشن است اما در اروپا بستگی دارد که چه چیزهایی می‌توانیم انجام دهیم. جذابیت فوتبال این است که همه چیز در آن امکان‌پذیر است. لیگ قهرمانان اروپا بزرگترین رویای بازیکنان، مربیان و هواداران است.   انتهای پیام/
 یزدانی: شرایط مالی استقلال خوب نیست و باید رسیدگی کنند/دوست دارم مسابقات لیگ برگزار شود , سیاوش یزدانی، مدافع تیم فوتبال استقلال گفت: به عنوان فوتبالیست دوست دارم که مسابقات فوتبال برگزار شود و بتوانیم بازی کنیم. , به گزارش خبرنگار ورزشی خبرگزاری تسنیم، سیاوش یزدانی پس از پایان تمرین امروز (دوشنبه) تیم فوتبال استقلال درباره شرایط این تیم اظهار داشت: پس از دو، سه ماه تمرینات را شروع کرده‌ایم، خودم هم 5،6 ماه تمرین نکرده بودم. امیدوارم خطری ما را تهدید نکند و بتوانیم بدون مشکل بازی کنیم. وی در مورد وضعیت مصدومیتش تصریح کرد: مصدومیتم خوب شده و دو هفته است که تمرین می‌کنم و سرحال هستم. مدافع تیم فوتبال استقلال درباره بحث‌هایی که این روزها در خصوص ادامه مسابقات لیگ به دلیل شرایط شیوع ویروس کرونا می‌شود، گفت:: بازی کردن در این شرایط ریسک است، اما به عنوان فوتبالیست دوست دارم فوتبال بازی کنم، چون اگر بازی نکنیم، دچار مشکل می‌شویم. امیدوارم بازی‌ها برگزار شود و مشکلی پیش نیاید. یزدانی در پاسخ به این سؤال که آیا استقلال شانس قهرمانی دارد یا نه، گفت: 10 بازی برای ما باقی مانده است و تمام تلاش‌مان را می‌کنیم که به صدر جدول برسیم، اما همه چیز دست خداست. وی در رابطه با مشکلات مالی باشگاه استقلال خاطرنشان کرد: در حیطه وظایفم نیست که درباره مسائل مالی صحبت کنم، تیم سرمربی و کاپیتان دارد. خودم 50 درصد گرفته‌ام. شرایط خوب نیست و امیدوارم رسیدگی کنند. انتهای پیام/
 گزارش تمرین استقلال| فاصله‌گذاری در رختکن و حضور دیاباته + تصاویر , تمرین امروز تیم فوتبال استقلال در حالی برگزار شد که شیخ دیاباته مهاجم مالی پس از اعلام نتیجه تست کرونا، در این تمرین شرکت کرد. , به گزارش خبرنگار ورزشی خبرگزاری تسنیم، تمرین تیم فوتبال استقلال برای آماده‌سازی ادامه مسابقات لیگ برتر، از ساعت 18:30 امروز (دوشنبه) در زمین مجموعه انقلاب برگزار شد. * شیخ دیاباته، مهاجم مالی تیم استقلال که به دلیل آماده‌ نشدن تست کرونا، مجوز حضور در تمرین روز گذشته را پیدا نکرده بود، امروز در محل تمرین شرکت و اختصاصی تمرین کرد. * در رختکن استقلال، شیشه‌هایی در بین کمد بازیکنان استقلال در رختکن نصب شده بود. این کار به منظور حفظ فاصله اجتماعی و رعایت پروتکل‌های بهداشتی انجام شده است. * تمرین با صحبت‌های فرهاد مجیدی آغاز شد و سپس بازیکنان در اختیار مربی بدنساز قرار گرفتند. * پنج بازیکن از تیم امید قرار است به تمرینات استقلال اضافه شوند، این تعداد در صورت پشت سر گذاشتن تست کرونا به جمع تیم بزرگسالان اضافه خواهند شد. * کاوه ستوده پزشک تیم استقلال دقایقی با روزبه چشمی مدافع آبی‌پوشان صحبت کرد. * سیاوش یزدانی و عارف غلامی با تاخیر در تمرین حضور یافتند که با تذکر فرهاد مجیدی روبرو شدند. این دو دقایقی اختصاصی تمرین کردند. * نصرالله عبداللهی مشاور مدیرعامل استقلال از نزدیک نظاره‌گر تمرین بود. * فرشید اسماعیلی در تمرین غایب بود. * یکی از هواداران استقلال از بازیکنان درخواست کرد که روی پیراهن استقلال امضا کنند که پزشک تیم برای رعایت پروتکل بهداشتی اجازه این کار را نداد. * بازیکنان به دلیل حضور در سالن وزنه در نوبت صبح، در نوبت عصر سبک تمرین کردند. همچنین تنیس فوتبال یکی از بخش‌های تمرین بود.   انتهای پیام/
 ژیرو: پای همه بازیکنان چلسی تاول زده است! , مهاجم تیم فوتبال چلسی می‌گوید بازگشت به تمرینات این تیم پس از دو ماه و نیم وقفه به خاطر شروع کرونا، فشار زیادی را به آنها تحمیل کرده است. , به گزارش خبرگزاری تسنیم، مسابقات لیگ برتر فوتبال انگلیس همزمان با شیوع کرونا در اروپا به حالت تعلیق درآمد و به تبع آن تمرینات هم متوقف شدند. با آغاز فاز دوم مبارزه با ویروس مرگبار در اکثر کشورهای قاره سبز، محدودیت‌هایی که برای تمرینات بازیکنان وجود داشت هم برداشته شد و به این ترتیب ژیرو و هم‌تیمی‌هایش در چلسی هم تمرینات را از سر گرفتند اما گویا تمرینات بیش از آنچه انتظارش را داشتند به آنها فشار آورده است. ژیروی 33 ساله که به تازگی قراردادش با چلسی را تمدید کرده، به سایت یوفا گفت: تمرینات‌مان را از 19 می (30 اردیبهشت) آغاز کردیم. بازگشت به زمین چمن واقعاً حس خوبی دارد، همینطور دیدن دوباره هم‌تیمی‌ها و خلاصه فوتبال بازی کردن. واقعاً دلم برای آن تنگ شده بود؛ البته تمرینات‌مان کمی عجیب است چون ما باید در قالب گروه‌های 5 نفره تمرین کنیم. وی ادامه داد: باید حداقل 2 متر از هم فاصله بگیریم و این یعنی عدم تماس. هفته‌ای دو بار تست کرونا می‌دهیم. اجازه نداریم به رختکن‌ها برویم حتی اجازه نداریم در زمین تمرینی دوش بگیریم. باید قبل از بازگشت به خودروهای شخصی‌، لباس‌های‌مان را عوض کنیم. هوا هم در حال حاضر بسیار گرم شده است. من قصد ندارم غر بزنم اما گرم شدن هوا باعث می‌شود بیشتر عرق کنیم. زمانی که به خاطر قرنطینه خانه‌نشین بودیم، باشگاه به ما دستورالعمل‌ها و برنامه‌هایی داد تا آمادگی جسمانی‌مان را حفظ کنیم. بنابراین هر روز یکسری تمرینات داشتیم. من خوش‌شانسم چون یک پارک فوق‌العاده کنار خانه‌ام هست و به همین دلیل هر روز می‌توانستم به آنجا بروم و بدوم.   ژیرو افزود: در پایان آن مقطع تمامی اعضای تیم با تماس تصویری تمرینات گروهی را از راه دور برگزار کردیم. من هم این کار را در اتاق بازی و در کنار فرزندانم انجام می‌دادم که آن هم لذت خودش را داشت اما هیچ چیز جای زمین چمن را نمی‌گیرد. بعد از آغاز دوباره تمرینات تقریباً پای تمام هم‌تیمی‌هایم تاول زده است. انتهای پیام/
 ابهام در وضعیت هیئت کشتی مازندران؛ سرپرست جدید معرفی می‌شود؟ , بعد از استعفای عادل عالیشان از سرپرستی هیئت کشتی مازندران، باید دید در جلسه فردای اداره کل ورزش این استان چه تصمیمی در مورد کشتی اتخاذ خواهد شد. , به گزارش خبرنگار ورزشی خبرگزاری تسنیم، در ابتدای هفته جاری عادل عالیشان از سرپرستی هیئت کشتی مازندران استعفا کرد. وی دلیل این امر را مهیا بودن شرایط برای برگزاری انتخابات این هیئت عنوان کرد و با توجه به اینکه در روزهای گذشته از معاونت اداره کل ورزش مازندران کنار گذاشته‌ شده، تصمیم گرفت سرپرستی هیئت کشتی را نیز ادامه ندهد. این در شرایطی است که انتخابات داخلی هیئت‌های کشتی شهرستان‌های مازندران برای معرفی 5 عضو مجمع نیز برگزار شده و حالا همه منتظر معرفی 17 عضو مجمع به 11 کاندیدای تایید صلاحیت شده هستند. پیش از این فدراسیون کشتی گفته بود انتخابات هیئت کشتی مازندران اواخر خرداد یا اوایل تیر ماه برگزار خواهد شد. در همین زمینه فردا (سه‌شنبه) جلسه‌ای در اداره کل مازندران برگزار خواهد شد تا در مورد وضعیت این هیئت تصمیم‌گیری شود. یکی از گمانه‌زنی‌ها این است که فرزاد فعلی، سرپرست دبیری هیئت کشتی مازندران که چندی پیش از سوی عالیشان جایگزین نوری‌زاده شده بود، به عنوان سرپرست تا زمان برگزاری انتخابات هیئت کشتی مازندران معرفی شود. انتهای پیام/
 رشفورد هم به حمایت از معترضان آمریکایی پرداخت , ستاره انگلیسی تیم فوتبال منچستریونایتد هم اعتراض خود به خشونت‌ پلیس آمریکا در برخورد با سیاه‌پوستان را نشان داد. , به گزارش خبرگزاری تسنیم، کشته شدن دردناک جورج فلوید، شهروند سیاه‌پوست آمریکایی توسط یک افسر پلیس این کشور، موج گسترده‌ای از اعتراض را در شهرهای مختلف ایالات متحده به راه انداخته و مردم این کشور خواهان اجرای عدالت در این پرونده و البته توقف خشونت علیه شهروندان این کشور به خصوص سیاه‌پوستان شده‌اند. در این بین ورزشکاران مختلف هم در روزهای اخیر به شیوه‌های مختلف همبستگی و اعتراض خود به قتل جورج فلوید را نشان داده‌اند. در حالی که اعتراضات مدنی در ایالات متحده همچنان ادامه دارد و در برخی شهرها، ارتش آمریکا به دستور دونالد ترامپ برای سرکوب مردم به خیابان‌ها آمده است، ستاره خط حمله منچستریونایتد هم به کمپین «جان سیاه‌پوستان اهمیت دارد»، پیوست. مارکوس رشفورد، مهاجم سیه‌چرده تیم فوتبال منچستریونایتد با انتشار پیامی در صفحه شخصی خود در شبکه اجتماعی «توئیتر» نوشت: «دوستان می‌دانم که در چند روز اخیر چیزی از جانب من نشنیدید. در این چند روز داشتم تلاش می‌کردم تا اتفاقاتی را که در جهان در حال رخ دادن است، مورد پردازش قرار دهم. در زمانی که از مردم می‌خواهند کنار هم باشند، با هم کار کنند و متحد باشند، به نظر می‌رسد ما بیشتر از هر زمان دیگری از هم دور هستیم». در ادامه پیام مهاجم تیم ملی فوتبال انگلیس آمده است: «مردم جریحه‌دار شده‌اند و ما باید به این موضوع پاسخ دهیم. جان سیاه‌پوستان اهمیت دارد. فرهنگ سیاه‌پوستان اهمیت دارد. جوامع سیاه‌پوستان اهمیت دارند. ما اهمیت داریم». انتهای پیام/
 سخنگوی فدراسیون فوتبال: ایرادهای فیفا به اساسنامه، به تعداد انگشتان دو دست هم نمی‌رسد , سخنگوی فدراسیون فوتبال گفت که تعداد ایرادهایی که به پیش‌نویس اساسنامه این فدراسیون گرفته شده، به تعداد انگشتان دو دست هم نمی‌رسد. , به گزارش خبرگزاری تسنیم و به نقل از روابط عمومی سازمان لیگ فوتبال ایران، امیرمهدی علوی پس از برگزاری نشست هیئت‌رئیسه فدراسیون فوتبال در سازمان لیگ فوتبال اظهار داشت: نشست‌های هیئت‌رئیسه فدراسیون در مکان‌های مختلف برگزار می‌شود. پیش از این نشست هیئت‌رئیسه در مرکز ملی فوتبال برگزار شد و  امروز (دوشنبه) اعضای هیئت‌رئیسه به سازمان لیگ فوتبال آمدند. در جلسه امروز، پیش‌نویس اساسنامه و همچنین مقررات مربوط به برگزاری انتخابات فدراسیون فوتبال، با توجه به قوانین داخلی کشورمان مورد بحث قرار گرفت. وی با اشاره به اعلام زمان آغاز تمرینات و مسابقات فوتبال باشگاهی تصریح کرد: سازمان لیگ فوتبال با توجه به پروتکل‌های منتشر شده بهداشتی از سوی فیفا، کنفدراسیون فوتبال آسیا و ستاد ملی مبارزه با کرونا برنامه زمان آغاز تمرینات تیم‌ها و شروع مسابقات را مشخص کرده و دستورالعمل‌های مرتبط با این شیوه‌نامه‌های بهداشتی نیز اجرا خواهد شد. اشخاص حقیقی و حقوقی نیز با رعایت الزامات قانونی و از انجام مصاحبه‌های تنش‌زا پرهیز کنند؛ زیرا چنین صحبت‌هایی در چرخه ورزش کشور باعث وارد شدن خدشه به اعتبار و قدرت فوتبال کشورمان می‌شود. در این زمینه نیز به نحو مقتضی با این رفتارها از سوی نهادهای مربوطه برخورد خواهد شد. سخنگوی فدراسیون فوتبال در مورد تهدید فدراسیون از سوی فیفا و 80 ایراد به پیش‌نویس اساسنامه گفت: میزان ایرادهایی که به کلیت اساسنامه گرفته شده، به تعداد انگشتان دو دست هم نمی‌رسد. از سویی دیگر مدت زمان چهار ساله فعالیت هیئت‌رئیسه فدراسیون روز 18 اردیبهشت 1399 به پایان می‌رسید، اما فدراسیون 25 اسفند 1398 ساز و کار برگزاری انتخابات را ایجاد کرد. هیئت‌رئیسه درباره موضوعات مرتبط با اساسنامه با رعایت قوانین داخلی کشورمان، مراجع بالادستی فیفا و کنفدراسیون فوتبال آسیا، وظایف قانونی خود را انجام خواهد داد. انتهای پیام/
 دیدار مجیدی و رمضانی با مدیرعامل استقلال + عکس , سرمربی تیم فوتبال استقلال امروز به دیدار احمد سعادتمند، مدیرعامل این باشگاه رفت. , به گزارش خبرگزاری تسنیم و به نقل از رسانه باشگاه استقلال، امروز (دوشنبه) و از دقایقی پیش جلسه‌ای میان احمد سعادتمند مدیرعامل باشگاه استقلال با فرهاد مجیدی سرمربی آبی‌‌پوشان و سعید رمضانی معاون اجرایی و سرپرست این تیم آغاز شده است. این جلسه درباره وضعیت تیم و شرایط آبی‌‌پوشان جهت حضور قدرتمندانه در سه جام پیش روست.  انتهای پیام/
 خلیل‌زاده: غفوری به دلیل تهمت‌‌هایی که زده باید به باشگاه احضار شود/ در فرودگاه گفت پولم را نگیرم به قطر نمی‌روم , رئیس هیئت مدیره استقلال با بیان اینکه وریا غفوری می‌داند که چه کارهایی برایش انجام دادم، گفت: او به دلیل تهمت‌هایی که زده، باید به باشگاه فراخوانده شود. , به گزارش خبرنگار ورزشی خبرگزاری تسنیم، اسماعیل خلیل‌زاده درباره اظهارات وریا غفوری علیه او درباره طلبش، گفت: در زمان مدیریت دکتر امیرحسین فتحی، وریا غفوری مبلغ 559 میلیون تومان به اشتباه به جای اینکه طلبکار باشد، به باشگاه استقلال بدهکار شده بود. به همین دلیل، دستگاه‌های نظارتی برای پرداخت پول به این بازیکن ایراد گرفته بود و فتحی نیز نتوانسته بود مبلغ فوق را به عنوان طلب محاسبه کند. وی افزود: زمانی که سرپرست باشگاه استقلال شدم، غفوری موضوع را به من گفت و به او قول دادم که پیگیری کنم. پس از 15 روز بررسی کردم و طبق گزارش قرارداد، متوجه شدم حق با غفوری است و تصمیم گرفتم طلبش را پرداخت کنم، اما در همان زمان مشکلات مالی داشتیم و تیم استقلال باید عازم مسابقات پلی‌آف لیگ قهرمانان آسیا در امارات می‌شد. رئیس هیئت مدیره باشگاه استقلال خاطرنشان کرد: پس از بازگشت تیم از امارات، باید بلافاصله آماده اعزام به قطر برای دومین بازی مرحله پلی‌آف می‌شدیم. غفوری در فرودگاه اعلام کرد که به دلیل پرداخت نشدن طلبش، نمی‌خواهد همراه تیم به قطر برود. در همان جا، فرهاد مجیدی سرمربی استقلال و یکی دو بازیکن از من خواستند که مشکل غفوری را حل کنم. از طریق کارگزار باشگاه، چکی را به غفوری برای 45 روز تحویل او دادیم. برخی‌ها به اشتباه اعلام می‌کنند که چک برای باشگاه یا اسپانسر است، اول اینکه باشگاه چک نداشت و دوم اینکه چک برای کارگزار است نه اسپانسر. خلیل‌زاده تصریح کرد: با توجه به درخواست غفوری برای دادن چک، با کارگزار باشگاه صحبت کردیم تا چکی به این بازیکن داده شود و همراه تیم به قطر برود. در نامه به کارگزار باشگاه، تاکید کردیم که پرداخت این پول برعهده باشگاه استقلال است نه کارگزار. وی با اشاره به پاس نشدن چک غفوری گفت: وقتی موعد چک رسید، من سمت اجرایی در باشگاه استقلال نداشتم و دکتر علی فتح‌الله‌زاده سرپرست باشگاه استقلال شد. فتح‌الله‌زاده یک روز همراه کامران منزوی به دفترم آمد که من درباره طلب غفوری صحبت کردم و از آنها خواستم به غفوری بگویند تا برج دو، سه که پول به باشگاه می‌رسد، صبر کند. فتح‌الله‌زاده هم درگیری بیماری شد و دیگر نتوانست ادامه دهد، بنده هم درگیر بیماری و سپس درگذشت همسرم شدم. به همین دلیل، ما دیگر مسئولیت اجرایی نداشتیم. رئیس هیئت مدیره باشگاه استقلال با اشاره به اینکه غفوری او را دروغگو خطاب کرده است، گفت: ما سه کار برای غفوری انجام دادیم، اول اینکه به اشتباه او بدهکار شده بود، کاری کردم طلبکار باشد نه بدهکار. دوم اینکه خودم پیگیر طلبش شدم و از او خواستم که 45 روز صبر کند، اما اصرار کرد که باید به او چک بدهیم، در شرایطی تیم استقلال هم باید عازم بازی مرحله پلی‌آف می‌شد. وقتی این شرایط را دیدیم، از کارگزار خواستیم با توجه به اینکه چک نداشتیم و غفوری باید طبق درخواست سرمربی کنار تیم باشد، به او چک بدهد، اما به این شرطی که باشگاه استقلال در زمان موعد پول را بدهد. سوم اینکه، وقتی موعد چک رسید، من سمت اجرایی نداشتم. غفوری چندی پیش هم طی پیامی تهدید‌آمیز خواستار پولش شد که به او گفتم که باشگاه باید طلبش را پرداخت کند نه من. خلیل‌زاده خاطرنشان کرد: غفوری خودش می‌داند چه کارهایی برای او انجام داده‌ام و انتظار نداشتم به من تهمت بزند. طلب غفوری را من نباید پرداخت می‌کردم، بلکه باشگاه باید پرداخت می‌کرد. غفوری بازیکن استقلال است و پس از صحبت‌های او در رسانه‌ها، با مدیرعامل باشگاه صحبت کردم که بررسی کند که چرا علیه رئیس هیئت مدیره باشگاه صحبت کرده و سپس او را به دلیل به کار بردن صحبت‌های تهمت‌هایی که زده، به باشگاه فرا بخواند. در صورتی که اتفاقی نیفتد، از ابزارهای دیگری برای دفاع از خودم استفاده خواهم کرد. به گزارش تسنیم، متن نامه باشگاه استقلال به شرکت آریا برتر برای دادن چک به وریا غفوری را در زیر مشاهده می‌کنید:  انتهای پیام/
 بهترین فوتبالیست‌های جهان از نگاه رونالدو نازاریو/ کریستیانو از قلم افتاد! , ستاره سابق فوتبال برزیل بهترین بازیکنان حال حاضر این رشته ورزشی را معرفی کرد که همنام پرتغالی‌اش در میان آنها جایی ندارد. , به گزارش خبرگزاری تسنیم، رونالدو نازاریو در گفت‌و‌گو با نشریه آ اس اسپانیا، بهترین بازیکنان حال حاضر فوتبال دنیا را معرفی کرد و نکته جالب درباره آن عدم حضور کریستیانو رونالدو در میان این افراد است. ستاره سابق تیم ملی برزیل در این باره اظهار داشت: مسی بهترین بازیکن دنیاست. او شماره یک است. استعدادی که او دارد را شاید تا 20 یا 30 سال دیگر هم نبینیم. البته من محمد صلاح، ادن ازار، نیمار را هم دوست دارم و از تماشای بازی‌های امباپه هم لذت می‌برم. برخی سبک بازی امباپه مهاجم فرانسوی پاری‌سن‌ژرمن را شبیه رونالدوی برزیلی می‌داند و مهاجم سابق اینتر و رئال مادرید هم دلیل مقایسه شدن او با خودش را درک می‌کند. رونالدو درباره امباپه 21 ساله گفت: بسیاری از مردم می‌گویند که امباپه شبیه من بازی می‌کند. او سرعتی است و ضربات تمام‌کننده خوبی می‌زند. حرکاتش در زمین بازی هم فوق‌العاده‌اند. شوت‌های امباپه با هر دو پا عالی هستند و استارت‌هایش باورنکردنی. بله، سبک بازی ما ویژگی‌‌های مشابهی دارد، اما من هرگز مقایسه کردن را دوست نداشته‌ام به خصوص میان بازیکنان نسل‌های مختلف، چون شرایط بازی در هر نسل با نسل دیگر متفاوت است.   مالک باشگاه رئال وایادولید سپس لالیگا را بالاتر از لیگ برتر انگلیس به‌عنوان بهترین لیگ فوتبال دنیا معرفی کرد و گفت: مشخص نیست چرا می‌گویند که لیگ برتر از لیگ ما بهتر است. شاید درآمدهای آنها از حق پخش تلویزیونی از ما بیشتر باشد، اما بهترین بازیکنان دنیا یا حداقل بیشتر آنها در لالیگا بازی می‌کنند. انتهای پیام/
 علی‌نژاد: با همکاری وزارت آموزش و پرورش در ورزش پایه به نتیجه دلخواه می‌رسیم , معاون ورزش قهرمانی و حرفه‌ای وزارت ورزش و جوانان گفت: پیش از این کارهای موازی در دو وزارتخانه صورت می‌گرفت که با امضای این تفاهم‌نامه از این کارهای موازی جلوگیری می‌شود. , به گزارش خبرگزاری تسنیم و به نقل از پایگاه خبری وزارت ورزش و جوانان، مهرزاد حمیدی معاون تربیت بدنی و سلامت وزارت آموزش و پرورش امروز(دوشنبه) با حضور در معاونت قهرمانی و حرفه‌ای وزارت ورزش و جوانان تفاهم‌نامه‌ای را با مهدی علی‌نژاد امضا کردند. علی‌نژاد درخصوص عقد این تفاهم‌نامه اظهار داشت: تفاهم‌نامه‌ای را بین این دو معاونت به امضا رساندیم که در سه بعد خلاصه می‌شود. یکی از بندهای این تفاهم‌نامه درباره استعدادیابی است. یکی درخصوص برگزاری المپیاد استعدادهای برتر به صورت مشترک است و موضوع سوم آموزش نیروی انسانی است که فدراسیون‌های ما در حوزه بحث مربیگری و داوری و موضوعات فنی آموزش معلمان ورزش را داشته باشند. وی در ادامه افزود: این تفاهم‌نامه برای هر دو وزارت بسیار ارزشمند است و باعث می‌شود که در سال 99 همکاری‌ها را به صورت خیلی نزدیک‌تر داشته باشیم. به ویژه در بحث برگزاری المپیاد استعدادهای برتر و استعدادیابی موضوعات مهمی هستند که عملا بدون حضور آموزش و پرورش به نتایجی که دلخواه است نخواهیم رسید. پیش از این کارهای موازی در دو وزارت‌خانه صورت می‌گرفت که با امضای این تفاهم‌نامه از این کارهای موازی جلوگیری می‌شود. ما در این تفاهم‌نامه به اصل به ریشه پرداختن استفاده کردیم. علی‌نژاد تصریح کرد: امروز، روز به یادماندنی برای ورزش ایران خواهد بود و این تفاهم‌نامه در آینده نه چندان دور به ورزش ایران کمک‌های شایانی می‌کند.  انتهای پیام/
 منقضی شدن بند جدایی مسی از بارسلونا/ لئو در نوکمپ ماندنی شد , تاریخ انقضای بندی که می‌توانست باعث جدایی فوق‌ستاره آرژانتینی بارسلونا از این تیم شود، پایان یافت. , به گزارش خبرگزاری تسنیم، منابعی از داخل باشگاه بارسلونا به شبکه تلویزیونی «ESPN» خبر دادند بندی که در قرارداد لیونل مسی وجود داشت که می‌توانست باعث شود او به‌عنوان بازیکن آزاد در پایان فصل جاری به همکاری خود با آبی‌واناری‌پوشان پایان دهد، منقضی شده است و به این ترتیب فوق‌ستاره آرژانتینی بارسا حداقل برای یک سال دیگر در نوکمپ ماندنی خواهد شد. مسی آخرین بار در سال 2017  با بارسلونا قراردادی امضا کرد که او را تا پایان فصل 21-2020 به بارسلونا متعهد کرده است. در آخرین قراردادی که این فوق‌ستاره آرژانتینی با بارسلونا امضا کرد، بندی وجود داشت که او می‌توانست به‌عنوان بازیکن آزاد در تابستان 2020 بارسا را ترک کند. منابع مختلف درون باشگاه بارسلونا اما به «ESPN» خبر داده‌اند که این بند تا تاریخ 30 مِی (11 خرداد) اعتبار داشت. در واقع این تاریخ روزی بود که قرار بود فینال لیگ قهرمانان فصل جاری برگزار شود، اما به دلیل شیوع ویروس کرونا برگزاری فینال این رقابت‌ها نیز به تعویق افتاد. «ESPN» در این رابطه با مدیربرنامه‌ها و اطرفیان مسی 32 ساله تماس گرفته است، اما آنها تمایلی به صحبت درباره مفاد قرارداد نشان نداده‌اند. مسی با 627 گل زده بهترین گلزن تاریخ باشگاه بارسلونا به شمار می‌رود و با ثبت 718 بازی برای این تیم، تنها ژاوی هرناندس (با 767 بازی) را در جدول بیشترین بازی انجام داده با پیراهن بارسلونا بالاتر از خود می‌بیند. انتهای پیام/
 جهت مصون ماندن از ویروس کرونا؛ ورزشکاران المپیکی برزیل به اروپا اعزام می‌شوند , روسای ورزش برزیل اقدام جالبی را به منظور سالم نگه داشتن ورزشکاران این کشور انجام می‌دهند. , به گزارش خبرگزاری تسنیم، سران ورزش کشور برزیل در اقدامی جالب به منظور مصون نگه داشتن ورزشکاران اعزامی‌ به المپیک توکیو  از ویروس کرونا، آن‌ها را به کشورهای اروپایی منتقل می‌کند.  برزیل با داشتن بیش از 500 هزار مبتلا به ویروس کرونا، پس از آمریکا بیشترین مبتلا به ویروس کرونا در دنیا را دارد و آمار مبتلایان به کرونا در این کشور، سیر تصاعدی دارد.  مقامات ورزش و بهداشت برزیل به دنبال فرستادن 200 ورزشکار المپیکی برزیل به کشورهای اروپایی هستند تا از خطر ابتلا به ویروس کرونا مصون بمانند. کشورهای اروپایی کم کم به مرحله کنترل ویروس کرونا نزدیک می‌شوند. ورزشکاران برزیلی برای آماده سازی برای حضور در رقابت های المپیک توکیو که در تابستان 2021 برگزار می شود، به اروپا خواهند رفت. پرتغال، مقصد احتمالی ورزشکاران المپیکی برزیل است زیرا علاوه بر هم‌زبان بودن، کشور پرتغال نسبت به سایر کشورهای اروپایی، آسیب کم‌تری از ویروس کرونا دیده است.   انتهای پیام/
 ایگالو: آنقدر هیجان‌زده شده‌ام که نمی‌دانم خواب هستم یا بیدار!/ ماندن در منچستریونایتد رویای من بود , مهاجم منچستریونایتد از اینکه در باشگاه محبوبش مانده، خوشحال است. , به گزارش خبرگزاری تسنیم، اودین ایگالو، مهاجم تیم فوتبال منچستریونایتد پس از قطعی شدن قراردادش با شیاطین سرخ از آرزوهای خود با پیراهن این تیم سخن گفت.  او ابتدا اظهار داشت:  خیلی خوشحالم. حضور در اینجا برای من رویایی است. روزهای گذشته برای من بسیار سخت بود زیرا صحبت‌های زیادی درباره تمدید قرارداد صورت گرفت. باید به طور کامل روی تیم متمرکز باشم. ایگالو در ادامه افزود:  تا پایان ژانویه در اینجا حضور دارم و این برای من خیلی خوب است. از روز اول حضورم در  اولدترافورد  اعلام کردم می‌خواهم هر کاری را برای ادامه حضورم در اینجا انجام دهم. خیلی سخت بود و مذاکراتی انجام شد. اکنون همه چیز رسمی است. باید از رئیس و مدیر باشگاه شانگهای بابت حمایت‌هایشان  تشکر کنم زیرا آن‌ها می‌دانستند  ادامه کار در منچستریونایتد چیزی است که من خواستارش هستم. بنابراین از آنها تشکر می‌کنم. او در پایان تصریح کرد: همان‌طور که قبلا گفته بودم،  از دوران کودکی طرفدار این باشگاه بودم  و بازی کردن در این باشگاه برای من یک رویا بوده است. اکنون قرارداد قرضی خودم را تمدید کرده‌ام و این،  احساس من به منچستریونایتد را نشان می‌دهد.  به این باشگاه متعهد هستم و تا پایان ماه ژانویه نیز در اولدترافورد حضور خواهم داشت. می‌خواهم سخت کار کنم و از حضور در اینجا لذت ببرم.  از تیم حمایت می‌کنم. منچستریونایتد با شانگهای کاملا متفاوت است. آنقدر متعجب هستم که نمی‌دانم  خواب هستم یا بیدار!    انتهای پیام/
 سرمربی ساوتهمپتون پس از تمدید قرارداد؛ امیدوارم تیمم را به مدعی قهرمانی تبدیل کنم! , سرمربی تیم فوتبال ساوتهمپتون امیدوار است تیمش در جایگاه مناسبی قرار بگیرد. , به گزارش خبرگزاری تسنیم، رالف هازن هوتل، سرمربی تیم فوتبال ساوتهمپتون پس از تمدید 4 ساله قراردادش با این باشگاه ابراز امیدواری کرد تیم جنوب انگلیس را به مدعی قهرمانی لیگ برتر جزیره تبدیل کند.  مرد آلمانی در این باره گفت: خوشحالم که با وجود شرایط نامطلوب تیم به من اعتماد شد و بار دیگر در تیم ماندگار شدم. امیدوارم جواب اعتماد هواداران و روسای باشگاه را با قرار دادن تیم در جمع مدعیان قهرمانی بدهم.   انتهای پیام/
 حضور وزیر ورزش در فدراسیون کشتی , دکتر سلطانی فر عصر امروز (سه شنبه) در محل فدراسیون کشتی و خانه های کشتی شهید هادی و صدرزاده حضور یافت. , به گزارش خبرگزاری تسنیم و به نقل از  روابط عمومی فدراسیون کشتی، دکتر مسعود سلطانی فر وزیر ورزش و جوانان عصر امروز (سه شنبه) در محل فدراسیون کشتی حضور یافت. دکتر سلطانی فر ابتدا بازدیدی را از خانه های کشتی شهید ابراهیم هادی و شهید مصطفی صدرزاده که به تازگی توسط فدراسیون کشتی مورد بازسازی و نوسازی قرار گرفته است، انجام داد و در جریان امکانات فراهم شده در این خانه های کشتی قرار گرفت. در ادامه جلسه ای  بین وزیر ورزش و جوانان و رئیس فدراسیون کشتی برگزار شد و علیرضا دبیر در این نشست ضمن ارائه گزارش کاملی از عملکرد فدراسیون کشتی در سال گذشته، در مورد برنامه های سال جاری فدراسیون و بودجه و امکانات مورد نیاز برای حضور موفق در المپیک پیش رو، گزارش دیگری را نیز ارائه کرد.   انتهای پیام/
 انتخاب سرمربی تیم ملی، محور اصلی نشست هیئت رئیسه فدراسیون والیبال , نشست هیئت رئیسه فدراسیون والیبال، عصر امروز برگزار شد و موضوع انتخاب سرمربی جدید تیم ملی والیبال، عمده مباحث این نشست سه ساعته بود. , به گزارش خبرگزاری تسنیم و به نقل ار سایت فدراسیون والیبال، نخستین نشست رسمی هیئت رئیسه فدراسیون والیبال از ساعت 16 عصر امروز (سه‌شنبه) به ریاست محمدرضا داورزنی و با حضور اعضای هیئت رئیسه و کارشناسان دعوت شده، برگزار شد. اعضای شرکت کننده در نشست هیئت رئیسه، دیدگاه‌های خود درباره مسائل کلان والیبال، از جمله انتخاب سرمربی جدید تیم ملی والیبال بزرگسالان را مطرح کردند که مهم‌ترین محورهای آن، به شرح زیر است: تیم ایران سهمیه المپیک را دارد و برای هر سرمربی، حضور با تیم ایران در المپیک افتخار است. اما المپیک جای آزمون و خطا نیست، زیرا بهترین‌ها در آنجا با یکدیگر رقابت می‌کنند. اگر قرار باشد برای تیم ملی از مربیان ایرانی استفاده کنیم، باید همدلی و وفاق مضاعف در تیم ملی والیبال ایران ایجاد شود تا شاهد حضور شایسته ایران در این رقابت‌ها باشیم. فرصت زیادی برای انتخاب سرمربی تیم ملی داریم و باید با دقت و مشورت بیش‌تری در این خصوص تصمیم‌گیری شود. در این زمینه از بازیکنان شاخص تیم ملی نیز نظرخواهی شود. نباید فراموش کنیم که ورزشکاران، انگیزه مضاعفی برای بازی در المپیک دارند و شاید بتوان با مربی ایرانی نیز به نتایج مورد نظر دست یابیم. با توجه به این که لیگ برتر از شهریورماه شروع می‌شود، انتخاب سرمربی زودتر انجام گیرد تا اگر مربی ایرانی برای تیم ملی انتخاب شد، مسابقات لیگ تحت تاثیر انتخاب این مربی قرار نگیرد. برای انتخاب سرمربی تیم ملی، صرفا به المپیک نگاه نکنیم و برای چهار سال آینده برنامه ریزی کنیم. در نشست‌های مشورتی و هم‌اندیشی، تقریبا شاخصه‌های سرمربی تیم ملی تعیین شده است و باید بر اساس آن‌ها برای انتخاب سرمربی جدید، اقدام شود. بازیکنان با سابقه تیم ملی، قطعا بعد از المپیک توکیو خداحافظی می‌کنند و بازیکنان جوان که در تیم ملی خواهند ماند، محصول مربیان ایرانی در تیم‌های ملی رده سنی هستند، بنابراین مربی ایرانی گزینه مناسب برای هدایت تیم ملی در المپیک است. اگر برنامه جامع برای چهار سال آینده تیم ملی والیبال تدوین شده است، از مربی ایرانی استفاده شود، ولی به شرطی که مربی ایرانی در لیگ تیم نداشته باشد. والیبال در ایران جایگاه خاصی بین مردم دارد و انتظار و توقع عملکرد خوب از تیم ملی بزرگسالان این رشته ورزشی بسیار بالاست. بنابراین برای انتخاب سرمربی تیم ملی، باید به انتظارات مردم نیز توجه شود. والیبال ایران در صورتی که عملکرد مناسبی از نظر مردم در المپیک نداشته باشد، دچار زیان زیادی در همه زمینه‌ها از جمله حامیان مالی، انگیزه روحی و روانی بازیکنان و توجه باشگاه‌ها به این رشته خواهد داشت. رئیس فدراسیون والیبال، در جمع‌بندی پایانی موضوع انتخاب سرمربی جدید تیم ملی در نشست هیئت رئیسه، گفت: تصمیم‌گیری برای فدراسیون سخت شده است زیرا مردم انتظار موفقیت از این تیم در همه میادین پیش رو دارند و به نوعی دچار پارادوکس شدیم. داورزنی با تاکید بر این که تفاوت زیادی بین تحلیل کارشناسان و انتظارات مردم از تیم ملی والیبال ایران و سرمربی جدید وجود دارد، گفت: سرمایه‌گذاری بر روی مربیان ایرانی، نقطه مشترک همه کارشناسان است، اما نتیجه‌گیری تیم ملی نیز اهمیت زیادی دارد، زیرا باید توقعات مردم را پاسخگو باشیم. وی تصریح کرد: تیم ملی والیبال ایران، در زمره تیم‌های سطح اول جهان است و بازیکنان باید به نیمکت خود اطمینان داشته باشند. در پایان این نشست، هیئت رئیسه فدراسیون والیبال تصمیم گرفت که به مدیریت فدراسیون فرصت بیشتری برای جمع بندی نظرات مختلف در مورد انتخاب سرمربی تیم ملی بدهد تا با بررسی همه جوانب، در این مورد اقدام شود. انتهای پیام/
 آیین‌نامه مسابقات والیبال، در نشست آینده هیئت رئیسه بررسی می‌شود/ مبارزه فدراسیون با قرارداد داخلی , بررسی و تصویب نهایی آئین‌نامه اجرائی و انضباطی برگزاری مسابقات فدراسیون والیبال، به نشست آتی هیئت رئیسه موکول شد. , به گزارش خبرگزاری تسنیم و به نقل از سایت فدراسیون والیبال، آئین‌نامه اجرائی و انضباطی برگزاری مسابقات، یکی از موضوع‌های نشست عصر امروز (سه‌شنبه) هیئت رئیسه فدراسیون والیبال بود. سرپرست کمیته رویدادها و مسابقات فدراسیون والیبال، درباره نحوه تدوین این آئین‌نامه، گفت: از ابتدای سال جاری، آئین‌نامه قبلی سازمان لیگ را بررسی کردیم تا چالش‌های آن را برطرف کنیم. شهرام عظیمی ادامه داد: برای جمع آوری اطلاعات از نظرات کارشناسان، خبره‌های والیبال و روسای هیئت‌های استانی نیز استفاده کردیم. در نهایت، بعضی موارد تغییر یافت که تغییر نام سازمان لیگ به کمیته رویدادها و مسابقات نیز از جمله آن‌ها است. وی تصریح کرد: همچنین برای باریکنان، کف قرارداد مشخص کردیم تا نسل آینده والیبال، دچار زیان نشوند. از سوی دیگر برای این که هر سال، آئین‌نامه نیاز به تغییرات زیادی نداشته باشد، برخی فاکتورها را به فاکتورهایی بر اساس قوانین جاری و روز کشور تغییر دادیم. سرپرست کمیته رویدادها و مسابقات، با بیان این که قرارداد داخلی باشگاه‌ها با بازیکنان با هدف فرار مالیاتی مشکلات قانونی دارد، گفت: فدراسیون باید با این پدیده مبارزه کند. وی از طراحی نظام پاداش‌دهی به بازیکنان و باشگاه‌ها خبر داد و گفت: ما نظام ارزیابی ناظران را راه‌اندازی کردیم که به صورت آنلاین این کار انجام شود. در حوزه فرهنگی نیز کارهای زیادی انجام شده تا لیگ امسال پرنشاط و سالم برگزار شود. در پایان مباحث این موضوع، رئیس فدراسیون والیبال، گفت: آئین‌نامه اجرائی و انضباطی برگزاری مسابقات را در سایت فدراسیون قرار دادیم تا کارشناسان و باشگا‌ها پس از بررسی، نظرات خود را مطرح کنند و پس از ویرایش نهایی، آئین‌نامه در نشست آتی هیئت رئیسه فدراسیون والیبال، بررسی و تصویب خواهد شد. انتهای پیام/
 داورزنی: می‌توانیم در دو ماه آینده سرمربی جدید تیم ملی را انتخاب کنیم/ قطع همکاری با کولاکوویچ، گام مهمی برای حفظ منافع ملی بود , رئیس فدراسیون والیبال گفت: فرصت برای تصمیم‌گیری زیاد است و می‌توانیم در دو ماه آینده سرمربی جدید تیم ملی را انتخاب کنیم. , به گزارش خبرگزاری تسنیم و به نقل از سایت فدراسیون والیبال، محمدرضا داورزنی در ابتدای نشست هیئت رئیسه فدراسیون والیبال که عصر امروز (سه‌شنبه) برگزار شد، اظهار داشت: بعد از جابه‌جایی زمان بازی‌های المپیک و تغییر زمان لیگ ملت‌ها، فدراسیون تصمیم به پایان همکاری با ایگور کولاکوویچ گرفت، زیرا شرایط برای فعالیت تیم ملی بزرگسالان در سال جاری مهیا نبود. وی با بیان این که با سرمربی تیم ملی والیبال تسویه‌حساب کردیم و این روند خوشبختانه بدون هیچ مشکلی انجام شد، تصریح کرد: اگر قطع همکاری انجام نمی‌شد، تا پایان شهریورماه باید 90 هزار یورو به این مربی پرداخت می‌کردیم، در شرایطی که هیچ برنامه و مسابقه‌ای هم پیش رو نبود. این اقدام گام مهمی برای حفظ منافع ملی بود. رئیس فدراسیون والیبال با بیان این که برای حضور در مسابقات رده‌های سنی آسیا نیز منتظر تصمیم نهایی کنفدراسیون والیبال آسیا، هستیم، تاکید کرد: البته اگر روند شیوع کرونا به شکل فعلی ادامه یابد، به نظرم این مسابقات نیز امسال برگزار نخواهد شد. کنفدراسیون والیبال آسیا به زودی تصمیم گیری نهایی در این مورد را بر اساس نظر سازمان بهداشت جهانی انجام خواهد داد. داورزنی درباره روند انتخاب سرمربی جدید تیم ملی والیبال ایران نیز، گفت: نشست‌های مشورتی و هم‌‌اندیشی با کارشناسان و متخصصان برای این موضوع برگزار کردیم. شرایط تیم ایران در بازی‌های المپیک و حریفان احتمالی  این تیم در مرحله دوم را نیز بررسی کردیم. وی ادامه داد: از سوی دیگر، زمان پایان لیگ‌های ملی مشخص شده است و عملاً بازیکنان لوژیونر ایران تا نیمه اردیبهشت‌ماه سال آینده امکان همراهی تیم ملی را در اردو نخواهند داشت؛ هر چند که تمرینات تیم ملی ایران از پنجم فروردین 1400 با بازیکنان داخلی شروع خواهد شد. رئیس فدراسیون والیبال تاکید کرد: برای تعیین سرمربی، فاکتورهای متعددی مطرح است که باید به آن‌ها دقت شود؛ در نشست‌های مشورتی هم نظرات مختلفی ارائه شده است و با جمع‌بندی آن‌ها در نشست هیات رئیسه، باید تصمیم‌گیری شود. وی با بیان این که فرصت برای تصمیم‌گیری زیاد است و می‌توانیم در دو ماه آینده سرمربی جدید تیم ملی را انتخاب کنیم، گفت: این کار باید تا شروع لیگ برتر ایران انجام شود تا سرمربی انتخابی، بازیکنان ایران را در لیگ‌های داخلی و خارجی زیر نظر داشته باشد.
 براتی: خطر تعلیق فدراسیون فوتبال را تهدید نمی‌کند , رئیس کمیته تدوین مقررات فوتبال گفت که خطر تعلیق، فدراسیون فوتبال کشورمان را تهدید نمی‌کند. , به گزارش خبرگزاری تسنیم، احمد براتی در گفت‌وگو با بخش خبر ورزشی در شبکه سوم سیما درباره نامه فیفا و ایرادات گرفته شده به اساسنامه فدراسیون فوتبال اظهار داشت:همانطور که استحضار دارید، فدراسیون قبل از آغاز سال جدید قصد برگزاری انتخابات را داشت، اما فیفا با این استدلال که اساسنامه فدراسیون ایران فاقد شرایط مورد نظر فدراسیون جهانی است، از برگزاری انتخابات ممانعت به عمل آورد و خواستار اصلاح اساسنامه موجود شد. وی افزود: در همین راستا مجموعه فدراسیون بلافاصله موضوع اصلاح اساسنامه را در دستور کار قرار داد و براساس جدول زمان‌بندی و نقشه راهی که به تصویب فیفا رسید، قرار شد این کار با مشارکت همه اعضای مجمع و همکاری فیفا انجام شود. در اقدامی کم‌سابقه و شاید هم بی‌سابقه، فدراسیون فوتبال ایران مبادرت به اخذ نظرات اعضای مجمع کرد. فدراسیون براساس اساسنامه فعلی صرفاً 21 روز قبل از برگزاری مجمع باید مدارک مرتبط با مجمع را ارائه کند، اما در یک اقدامی که هدفش جلب مشارکت حداکثری اعضای مجمع بود، خواستار اخذ نظرات اعضا شد. بعد از جمع‌آوری نظرات، پیش‌نویس اساسنامه با استفاده از نظرات گرفته شده و اخذ نظرات هیئت رئیسه آماده و در موعد مقرر برای فدراسیون جهانی ارسال شد. رئیس کمیته تدوین مقررات فوتبال ادامه داد: ارسال اساسنامه به منظور تصویب آن در فیفا نیست، برای اینکه براساس اساسنامه فدراسیون فوتبال، تصویب اساسنامه در صلاحیت مجمع عمومی است، اما از آنجایی‌که باید استانداردهای مورد نظر فیفا باید رعایت شود، پیش‌نویس اساسنامه ارسال می‌شود تا اگر فیفا نظری دارد، آنها را عنوان کند و بعد از تامین این نظرات، اساسنامه مجدداً به اعضای مجمع ارسال می‌شود. براتی در واکنش به این سوال که پس موضوع تعلیق فدراسیون را تهدید نمی‌کند؟ گفت: روز 9 خرداد ماه نامه‌ای از سوی فدراسیون جهانی به ایران واصل شد که در آن، به تعداد بسیار محدودی که مد نظر فیفا بود، اشاره شده بود. بازهم باید تاکید کنم عددهایی که در رسانه‌ها عنوان می‌شود، صرفاً گمانه‌زنی بوده و به هیچ عنوان این تعداد اشکالاتی که گفته می‌شود به اساسنامه وارد نشده و حتی این اعداد نزدیک به عدد واقعی هم نیست. پس تعداد اشکالات و نظرات بسیار محدود است. فدراسیون فوتبال تلاش می‌کند که نظر فیفا را تامین کند و نهایتاً با تعاملی که با فیفا خواهیم داشت، این مسئله انجام می‌شود. وی عنوان کرد: در نامه‌ای هم که ارسال شده، مطلقاً به چنین مسئله‌ای اشاره نشده و بازهم من تصور می‌کنم که این گمانه‌زنی و شاید هم شیطنت افرادی بوده که متاسفانه نسبت به منافع ملی کم‌توجهی می‌کنند. براتی در پایان در پاسخ به این سوال که پس تهدیدی در کار نیست؟ گفت: انشاالله که مشکلی برای فدراسیون وجود ندارد تا این لحظه هم چنین چیزی وجود ندارد. انتهای پیام/
 کنایه فرهاد مجیدی به سازمان لیگ در روز تولدش و مصدومیت مدافع استقلال + عکس , در روز کنایه فرهاد مجیدی به سازمان لیگ، مهاجم اهل مالی تیم استقلال تمرینات اختصاصی خود را انجام داد. , به گزارش خبرگزاری تسنیم، تمرین تیم فوتبال استقلال بعدازظهر امروز در مجموعه ورزشی انقلاب برگزار شد. عارف غلامی مدافع تیم فوتبال استقلال که از ناحیه مچ پا دچار ضرب‌خوردگی جزئی است، با نظر کادر پزشکی پس از تست کرونا راهی کلینیک باشگاه شد تا تحت مداوا قرار بگیرد. این بازیکن از ابتدای هفته بعد در تمرینات حاضر خواهد شد. پیش از شروع تمرین امروز آبی‌ها، بازیکنان و اعضای کادرفنی، تولد فرهاد مجیدی را به او تبریک گفتند. سعید رمضانی سرپرست تیم با تبریک تولد مجیدی، با ارائه توضیحاتی درباره وضعیت ماه‌های اخیر و مهیا نبودن شرایط خرید کیک برای تولد سرمربی تیم، ابراز امیدواری کرد که در آینده شرایط بهتر شود. مجیدی در واکنش به این موضوع و با کنایه به سازمان لیگ گفت: با سازمان لیگ صحبت کنید و آنها راه حلش را پیدا می‌کنند. در ابتدای تمرین بازیکنان تمرینات قدرتی و سرعتی را زیر نظر مربی بدنساز انجام دادند سپس به پاسکاری تک ضرب و دو ضرب پرداختند. فوتبال درون تیمی بخش آخر تمرین امروز آبی‌پوشان بود. شیخ دیاباته در تمرین امروز به صورت اختصاصی تمرین کرد. همچنین داریوش شجاعیان تمرینات ویژه‌ای را زیر نظر کادر پزشکی انجام داد. محمد دانشگر مدافع استقلال در تمرین امروز از ناحیه صورت مصدوم شد و تحت مداوا قرار گرفت.                                   انتهای پیام/
 رادوشویچ همچنان منتظر عملی شدن وعده باشگاه پرسپولیس , دروازه‌بان کروات پرسپولیس باز هم دست خالی این باشگاه را ترک کرد. , به گزارش خبرنگار ورزشی خبرگزاری تسنیم، باشگاه پرسپولیس قبل از از بازگشت بوژیدار رادوشویچ به ایران به او اعلام کرد که پولش آماده پرداخت است اما با وجود اینکه یک هفته از حضور او در تمرینات سرخپوشان می‌گذرد، این دروازه‌بان همچنان منتظر دریافت مطالباتش است. مهدی رسول پناه سرپرست باشگاه پرسپولیس امروز (سه‌شنبه) را زمان پرداخت طلب رادوشویچ اعلام کرده بود اما این درواز‌ه‌بان باز هم دست خالی و شاکی‌تر از همیشه باشگاه را ترک کرد. از رادوشویچ خواسته شده تا هفته بعد برای دریافت طلبش صبر کند.   انتهای پیام/  
 صدور مجوز تمرینات ملی‌پوشان شنا در استخرهای تعیین شده , فدراسیون پزشکی ورزشی مجوز تمرینات ملی‌پوشان شنا در استخرهای تعیین شده را صادر کرد. , حمید اسکندریون رئیس کمیته فنی شنای فدراسیون شنا شیرجه و واترپلو پس از جلسه کمیته فنی شنا به خبرنگار ورزشی خبرگزاری تسنیم گفت: فدراسیون پزشکی ورزشی مجوز تمرینات تیم ملی شنا را در استخرهای تعیین شده صادر کرده است تا ملی‌پوشان با رعایت پروتکل‌های بهداشتی تمرینات خود را در استخرهای مورد تائید انجام بدهند. وی افزود: فدراسیون پزشکی ورزشی همچنین مجوز برگزاری کلاس‌های مربیگری شنا را صادر کرده تا از هفته آینده با رعایت پروتکل‌های بهداشتی آغاز شود. اسکندریون همچنین درباره برگزاری مرحله نهایی لیگ شنا اظهار داشت: درباره مرحله نهایی لیگ شنا نیز هفته آینده تصمیم‌گیری می‌شود. قرار است با مسئولان باشگاه‌ها درباره برگزاری یا عدم برگزاری لیگ و تعیین قهرمان مذاکره و نظرخواهی شود. جلسه کمیته فنی شنا برای مشخص شدن دور نهایی لیگ و تمرینات تیم ملی به صورت مجازی برگزار شد. انتهای پیام/
 وایت: تصمیم تایسون احمقانه است، چون احتمال دارد در حین مبارزه کشته شود , قهرمان پیشین بوکس سنگین‌وزن جهان گفت: دیدن یک کلیپ یک دقیقه‌ای در اینستاگرام برای همه جالب است ولی بعید می‌دانم تایسون توانایی مبارزه در ۱۲ راند ۳ دقیقه‌ای را داشته باشد. , به گزارش خبرگزاری تسنیم، دیلین وایت، قهرمان پیشین و موقت بوکس سنگین وزن جهان از مایک تایسون خواست در مورد بازگشت خود به رینگ بوکس تجدید نظر کند. وایت در مورد بازگشت تایسون 53 ساله به میادین گفت: تصمیم تایسون احمقانه است چون ممکن است در حین مبارزه کشته شود. ورزش جهان به کرات از این موارد به خود دیده است و نیازی به تکرار آن نیست. ما دوست داریم که تایسون را به عنوان یک اسطوره زنده ببینیم. این بوکسور  انگلیسی با اشاره به انتشار ویدئویی از مایک تایسون در شبکه‌های اجتماعی ادامه داد: دیدن یک کلیپ یک دقیقه‌ای در اینستاگرام برای همه جالب است ولی بعید می‌دانم که تایسون توانایی مبارزه در 12 راند 3 دقیقه‌ای در رینگ بوکس را داشته باشد. وایت خطاب به قهرمان پیشین بوکس سنگین وزن جهان اظهار داشت: تو یک اسطوره هستی، تو یک اسطوره زنده هستی، همین و بس. راه‌های بهتری هم برای محک زدن خودت وجود دارد که خیلی بهتر از بازگشت به رینگ بوکس و مبارزه با بوکسورهای جوان است. مایک تایسون قرار است در یک سری مبارزات خیرخواهانه برای کمک به افراد بی‌خانمان و درگیر اعتیاد شرکت کند. انتهای پیام/
 داوید لوئیز در آرسنال ماندنی شد , مدافع برزیلی تیم فوتبال آرسنال به تیم سابقش بازنخواهد گشت. , به گزارش خبرگزاری تسنیم، لوئیز فیلیپه ویرا رئیس باشگاه بنفیکای پرتغال، تنها تیمی که از آن به عنوان مشتری داوید لوئیز یاد می‌‌شود، تأکید کرد که این باشگاه توان مالی خرید دوباره مدافع تیم فوتبال آرسنال را ندارد و به این ترتیب او در ورزشگاه اتحاد باقی خواهد ماند. با توجه به نزدیک شدن لوئیز به پایان مدت قراردادش با آرسنال، اخبار مبنی بر احتمال فروش او برای جلوگیری از خروجش به عنوان بازیکن آزاد وجود دارد و از بنفیکا، تیم سابق این بازیکن برزیلی نام برده می شد. داوید لوئیز که تابستان سال گذشته با قراردادی 8 میلیون پوندی از چلسی به توپچی‌ها پیوست نیز به صورت علنی این موضوع را تأیید کرد. قرارداد او یک ساله با گزینه تمدید برای یک سال دیگر است هرچند آرسنال هنوز مذاکراتش برای تمدید قرارداد را آغاز نکرده است. این در حالیست که لوئیز یکی از مهره‌های کلیدی تیم تحت هدایت میکل آرتتا در این فصل بوده است. کیا جورابچیان، مدیربرنامه‌های لوئیز هم تأکید کرده که این بازیکن از حضور در جمع توپچی‌ها راضی است و احتمالاً یک سال دیگر هم در شمال لندن می‌ماند. ویرا نیز در تأیید اظهارات جورابچیان گفت: من روز گذشته دوباره با لوئیز صحبت کردم. رابطه مانند یک رابطه پدر فرزندی است. او و مدیربرنامه‌هایش در خودروی‌شان بودند و داشتند برای تمدید قرارداد با آرسنال آماده می‌شدند. داوید عاشق بنفیکا است اما مسئله چیز دیگری است. او یک فوتبالیست حرفه‌ای بزرگ است که باید پول دربیاورد و پرداخت حقوقی هم که او از آرسنال می‌گیرد برای بنفیکا غیرممکن است. اگر یک روز داوید لوئیز بگوید که می‌‌خواهد آرسنال را ترک کند و 35 سالش باشد و در شرایطی ایده‌آل، ما حاضریم دوباره با او قرارداد ببندیم. ممکن است او همین الان هم حاضر باشد و در ازای یک میلیون (یورو) بازی کند اما به عنوان یک پدر من به او خواهم گفت «نه داوید، نباید الان بیایی، دیوانه نباش. تو الان باید پول دربیاوری! » وقتی فوتبالش تمام شود دیگر کسی به سراغش نمی‌رود. انتهای پیام/
 وزارت ورزش: توهین‌ها و تهمت‌های دادکان را قانونی پیگیری می‌کنیم/ دخالتی در اصلاح اساسنامه فدراسیون فوتبال نداریم , مدیر کل امور حقوقی وزارت ورزش و جوانان گفت: تدوین مقررات و اساسنامه برعهده هیئت رئیسه و مجمع فدراسیون فوتبال بوده و وزارت ورزش و جوانان دخالتی ندارد. , به گزارش خبرگزاری تسنیم و به نقل از پایگاه خبری وزارت ورزش و جوانان، مرتضی فلاح پیرامون اظهارات رئیس سابق فدراسیون فوتبال گفت: به کار بردن لفظ دلالی برای اساسنامه فدراسیون فوتبال از سوی وزارت ورزش و جوانان، برای اولین بار در ادبیات ورزش کشور از سوی محمد دادکان بیان شده و بسیار عجیب، سوال برانگیز و مبهم و از همه مهمتر مصداق بارز توهین و نشر اکاذیب به مدیران و مسئولان وزارت ورزش و جوانان است. وی ادامه داد: تشویش اذهان عمومی نسبت به برخی مشکلات از جمله اساسنامه فدراسیون فوتبال و به کار بردن لفط دلالی وزارت ورزش و جوانان براساس کدام مصداق و مستند بیان شده و چه معنی و مفهومی دارد. از همه مهمتر اینکه خارج از دایره اخلاق است که خود را مبرا از هرگونه اشکال، ایراد و خطا در محضر خدا و مردم تصور کنیم و با بی انصافی،کارکنان و مدیران یک دستگاه دولتی را به باد نقد گرفته و با ادبیات توهین‌آمیز آنها را به دلالی متهم کنیم. بنابراین این حق برای کارکنان این وزارتخانه برای پیگیری ادعاهایی که مطرح شده طی فرآیند قانونی محفوظ خواهد بود. مدیر کل امور حقوقی وزارت ورزش و جوانان تاکید کرد: تدوین مقررات و اساسنامه برعهده هیئت رئیسه و مجمع فدراسیون فوتبال بوده و دخالت مدیران وزارت ورزش و جوانان کذب محض است. فلاح حفظ منافع و مصالح ملی را مهم برشمرد و گفت: اگر زمانی برخی افراد خلاف منافع ملی حرکت کرده، اکنون در این برهه از زمان ضروری است بدون فرافکنی و بدون حب و بغض‌ها در چنین چالش‌هایی به جای ایجاد شبهه برای بیگانگان و فرافکنی نسبت به دستگاه متولی ورزش کشور، منافع ملی و بین المللی کشورمان حکم می‌کند با نقدها و نظرهای سازنده به ورزش کمک کرده و به آبرو و حیثیت کشور بیندیشند. وی تصریح کرد: باید پذیرفت که انتقاد سازنده می‌بایست با واقعیت تطبیق داشته باشد و اینکه برخی اشخاص با اهداف خاص، نقدهای غیرمنصفانه و فاقد وجاهت را در رسانه‌ها با ادبیات غیراخلاقی بیان کنند تا از این طریق به اهداف مدنظر برسند، دارای ایراد اساسی است و اگر به حقوق اشخاص و کارکنان یک دستگاه دولتی انتقادی هست، باید با رعایت موارد قانونی و عدل و انصاف سخن بگوییم.   انتهای پیام/
 بازیکنان استقلال پیش از تمرین تست PCR دادند , اعضای تیم فوتبال استقلال پیش از تمرین امروز این تیم در آکادمی انقلاب، زیر نظر پزشکان این باشگاه و نماینده فدراسیون پزشکی تست PCR دادند. , به گزارش خبرگزاری تسنیم، تمرین تیم فوتبال استقلال عصر امروز (سه‌شنبه) در زمین چمن آکادمی انقلاب برگزار شد که از ساعت 16 و پیش از آغاز تمرین، از اعضای این تیم تست PCR برای تشخیص کرونا صورت گرفت. دکتر امین نوروزی، معاون پزشکی باشگاه استقلال، دکتر کاوه ستوده، پزشک تیم استقلال، دکتر مسجدی، دبیر فدراسیون پزشکی و دکتر مهرداد بهلولی، عضو هیئت مدیره بیمارستان جم بر نحوه انجام تست PCR بازیکنان استقلال نظارت داشتند. مهدی قائدی، مهاجم جوان استقلال هم هنگام انجام این تست به شوخی گفت: «اگر کرونا ما را نکشد، تست کرونا ما را می‌کشد!»   انتهای پیام/
 باقری: تست دوپینگ هیچ وزنه‌برداری مثبت نشده است , نایب رئیس فدراسیون وزنه‌برداری گفت که تست مثبتی از بانوان وزنه‌برداری مثبت اعلام نشده است. , به گزارش خبرگزاری تسنیم و به نقل از روابط عمومی فدراسیون وزنه‌برداری، دکتر داود باقری درباره یک شایعه مبنی بر مثبت اعلام شدن نمونه دوپینگ در وزنه‌برداری عنوان کرد: تست مثبتی از بانوان وزنه برداری مثبت اعلام نشده و این خبر کذب است. وی افزود: بانوان ملی‌پوش وزنه‌برداری هیچ مشکلی ندارند. اگر هم اکنون بخواهیم اردوی تیم ملی را برگزار کنیم، هیچ مشکلی در این زمینه وجود ندارد. انتهای پیام/
 بازیکنان چلسی هم به حمایت از معترضان آمریکایی پرداختند + عکس , اعضای تیم فوتبال چلسی هم به حمایت از جنبش «جان سیاهپوستان اهمیت دارد» پرداختند. , به گزارش خبرگزاری تسنیم، پس از اینکه روز گذشته (دوشنبه) بازیکنان تیم فوتبال لیورپول در تمرین خود با حرکت نمادین زانو زدن، حمایت خود را از معترضان آمریکایی که خواهان توقف نژادپرستی و خشونت علیه سیاهپوستان این کشور هستند، اعلام کردند، حالا بازیکنان چلسی نیز چنین حرکتی را در تمرین خود انجام دادند. شاگردان فرانک لمپارد در تمرین امروز خود حرکت نمادین زانو زدن – اعتراضی به حقوق مدنی که در سال 2016 توسط کالین کپرنیک، بازیکن فوتبال آمریکایی آغاز شد – را با الگوی حرف انگلیسی H انجام دادند تا حمایت خود را از جنبش «جان سیاهپوستان اهمیت دارد» نشان دهند. کشته شدن دردناک جورج فلوید، شهروند سیاهپوست آمریکایی توسط یک افسر پلیس این کشور، موج گسترده‌ای از اعتراض را در شهرهای مختلف ایالات متحده به راه انداخته و مردم این کشور خواهان اجرای عدالت در این پرونده و البته توقف خشونت علیه شهروندان این کشور به خصوص سیاهپوستان شده‌اند. در این بین ورزشکاران مختلف هم در روزهای اخیر به شیوه‌های مختلف همبستگی و اعتراض خود به قتل جورج فلوید را نشان داده‌اند. اعتراضات مدنی در ایالات متحده همچنان ادامه دارد و در برخی شهرها، ارتش آمریکا به دستور دونالد ترامپ برای سرکوب مردم به خیابان‌ها آمده است. کپا آریسابالاگا، دروازه‌بان اسپانیایی آبی‌پوشان لندنی با انتشار این تصویر در حساب کاربری رسمی خود در شبکه اجتماعی «توئیتر» نوشت: «بس است دیگر! همه ما انسان هستیم. در کنار یکدیگر قوی‌تر هستیم. #جان سیاهپوستان اهمیت دارد».  انتهای پیام/
 چلسی خواهان افزایش تعداد بازیکنان تعویضی به ۹ نفر شد , آبی‌های لندن خواستار افزایش تعداد بازیکنان تعویضی روی نیمکت تیم‌ها شدند. , به گزارش خبرگزاری تسنیم، باشگاه چلسی پیشنهاد افزایش تعداد بازیکنان تعویضی روی نیمکت تیم‌‌‌ها به 9 نفر را به مسئولان اتحادیه فوتبال انگلیس ارائه کرده و امیدوار است که این طرح در جلسه پیش روی مسئولان لیگ و 20 باشگاه لیگ برتر به رأی گذاشته شود. با توجه به وقفه 2 ماه و نیمی لیگ برتر انگلیس و افت آمادگی جسمانی بازیکنان در این مدت، اتحادیه بین‌المللی فوتبال (IFAB) و فیفا با افزایش تعداد تعویض‌ها از 3 به 5 بازیکن موافقت کردند تا به این شکل فشار کمتری به بازیکنان وارد و احتمال مصدومیت آنها کمتر شود. با این حال به نظر می‌رسد که باشگاه چلسی همچنان راضی نیست و خواهان افزایش تعداد بازیکنان تعویضی روی نیمکت تیم‌ها از 7 نفر به 9 نفر است. این یعنی که لیست تیم‌ها برای هر بازی از 18 نفر به 20 نفر افزایش پیدا می‌کند. قرار است روز پنجشنبه هفته جاری سهامداران لیگ برتر انگلیس جلسه‌ای تشکیل دهند و یک هفته بعد در صورت موافقت با این طرح از باشگاه‌ها رأی‌گیری شود. در همین حال سازمان لیگ برتر انگلیس هم قرار است این موضوع را که آیا به مربیان اجازه دهند از 5 تعویضی که فیفا اجازه داده استفاده کنند یا مانند سابق حداکثر 3 تعویض داشته باشند را بررسی کند. این در حالیست که در بوندس‌لیگای آلمان هم تعداد تعویض‌ها به 5 بازیکن و هم تعداد بازیکنان تعویضی تیم‌ها به 9 نفر افزایش پیدا کرده است. از فصل جاری فوتبال انگلیس، 9 هفته از رقابت‌های لیگ برتر و سه مرحله از رقابت‌های جام حذفی باقی مانده که تمامی آنها باید در یک بازه زمانی 7 هفته‌ای به پایان برسند تا امکان برگزاری رقابت‌های لیگ قهرمانان و لیگ اروپا از ابتدای ماه آگوست وجود داشته باشد. انتهای پیام/
 فرناندس: منچستریونایتد بهترین باشگاه انگلیس است , هافبک پرتغالی شیاطین سرخ معتقد است منچستریونایتد بهترین باشگاه انگلیس است. , به گزارش خبرگزاری تسنیم، برونو فرناندس که در پنجره نقل‌وانتقالات زمستانی اخیر سرانجام پس از کش‌وقوس‌های فراوان با قراردادی پنج و نیم ساله به ارزش 55 میلیون یورو به علاوه 25 میلیون یورو پاداش‌های در نظر گرفته شده، از اسپورتینگ لیسبون به منچستریونایتد پیوست، از این باشگاه به عنوان بهترین باشگاه انگلیس یاد کرد. این هافبک پرتغالی که از زمان پیوستنش به منچستریونایتد تأثیر مثبتی روی تیم تحت‌هدایت اولگنار سولسشایر گذاشته، به طوری که شیاطین سرخ در 11 بازی اخیر خود تن به شکست نداده و در 8 بازی هم به پیروزی رسیده، در گفت‌وگوی زنده اینستاگرامی گفت: دیدگاهم برای آمدن به منچستریونایتد این است که من در یکی از بهترین باشگاه‌های جهان هستم و منچستریونایتد از دید من بهترین باشگاه انگلیس است. هدفم این است تا در سال‌های آینده بهتر از چیزی که اکنون هستم، بشوم. وی افزود: شاید من در حال حاضر سخت‌ترین بخش از حضورم در منچستریونایتد را پشت‌سر می‌گذارم چون بازیکنان کم‌کم بازی من را به رسمیت می‌شناسند و از نوع حرکات من، نحوه پاس دادن و چگونگی شوتزنی‌ام شناخت پیدا می‌کنند که همین باعث می‌شود در حال حاضر شرایط دشوار باشد. به همین خاطر نیاز به پیشرفت و تلاش بیشتری دارم و در کنارش باید از رقبا شناخت بیشتری پیدا کنم، چون تا آن زمان آنها هم از من شناخت بهتری پیدا خواهند کرد، اما باید خودم را برای درک مشکلات آنها آماده کنم. بازی‌های لیگ برتر انگلیس که از تاریخ 13 مارس (23 اسفند) بر اثر شیوع ویروس کرونا به حالت تعلیق درآمده است، از تاریخ 17 ژوئن (28 خرداد) از سرگرفته خواهد شد. منچستریونایتد در حال حاضر با 45 امتیاز در رده پنجم جدول رده‌بندی لیگ برتر انگلیس و در تلاش برای کسب سهمیه لیگ قهرمانان اروپا است. انتهای پیام/
 استقبال سرد از انتخابات فدراسیون شطرنج , با گذشت نیمی از مهلت ثبت‌نام از انتخابات فدراسیون شطرنج، هیچ نامزدی در محل فدراسیون حضور نیافت. , به گزارش خبرنگار ورزشی خبرگزاری تسنیم، پنجمین روز از مهلت 10 روزه برای ثبت‌نام در انتخابات ریاست فدراسیون شطرنج در حالی امروز (سه‌شنبه) به پایان رسید که بنابر اعلام محسن سمیع‌زاده سرپرست دبیری فدراسیون و دبیر مجمع فدراسیون، هنوز نام هیچ‌کسی در بین افراد ثبت‌نام کننده دیده نمی‌شود. عدم ثبت‌نام حتی یک نفر در این انتخابات در حالی است که نیمی از مهلت 10 روزه برای نام‌نویسی نامزدها گذشته است. مهلت ثبت‌نام در این انتخابات از روز چهارشنبه هفتم خرداد آغاز شده و تا روز بیست‌ویکم ماه جاری ادامه خواهد داشت. فدراسیون شطرنج از روز 27 اسفند سال 98 و پس از پایان دوره چهار ساله ریاست مهرداد پهلوان‌زاده، با سرپرستی فرهاد نیکوخصال اداره می‌شود. انتهای پیام/  
 آغاز شیوع گسترده ویروس کرونا در تیم مشهور ژاپنی , تست کرونای بازیکن تیم لیگ برتری فوتبال ژاپن (جی‌لیگ) مثبت اعلام شد. , به گزارش خبرگزاری تسنیم و به نقل از خبرگزاری رویترز، تست کرونای مو کانازاکی، بازیکن تیم فوتبال ناگویای ژاپن مثبت است و به همین خاطر او وارد قرنطیه شد. این بازیکن در روزهای اخیر حضور فعالی در تمرینات گروهی ناگویا داشت. پزشک این تیم مشهور ژاپنی اعلام کرد تعداد افراد مبتلا به ویروس کرونا بیشتر هستند و این بیماری شیوع یافته است. رقابت‌های جی‌لیگ ژاپن پس از توقف به خاطر شیوع ویروس کرونا قرار است از فردا بدون حضور تماشاگران در ورزشگاه‌ها آغاز شود.   انتهای پیام/
 بررسی سقوط تیم قدوس در دیوان عالی فرانسه , دیوان عالی فرانسه پرونده شکایت سه باشگاه لیگ دسته اول فوتبال این کشور را فردا (پنجشنبه) مورد بررسی قرار می‌دهد. ,  به گزارش خبرگزاری تسنیم و به نقل از سایت le11amienois فرانسه، شکایات باشگاه‌‌های لیون، آمیا و تولوز فردا در دیوان عالی فرانسه تحت بررسی قرار می‌گیرد و تصمیم نهایی این نهاد قابلیت اجرایی پیدا خواهد کرد. باشگاه آمیا به دنبال نیمه‌کاره ماندن لوشامپیونه 10 هفته پیش از پایان رقابت‌ها به دلیل شیوع ویروس کرونا به دسته پایین‌تر سقوط کرد. این باشگاه با ناعادلانه خواندن تصمیم فدراسیون فوتبال فرانسه تصمیم به پیگیری حقوقی این اتفاق گرفت. دیوان عالی فرانسه پس از جلسه فردا تصمیم نهایی خود را درباره سرنوشت باشگاه‌های شکایت‌کننده تا پایان ماه جاری میلادی اعلام خواهد کرد. آمیا که سامان قدوس را در اختیار دارد امیدوار است با رأی مثبت دیوان عالی فرانسه به رقابت در لوشامپیونه بازگردد.   انتهای پیام/
 نوازی: وقتی مسئولان فوتبال سکوت می‌کنند، همه حرف می‌زنند/ پرسپولیس نمی‌تواند قاطعانه از قهرمانی صحبت کند , بازیکن پیشین استقلال گفت که مسئولان فدراسیون فوتبال و سازمان لیگ درباره برگزاری یا لغو لیگ برتر سکوت کردند و این موضوع باعث شد همه در این مورد حرف بزنند. , محمد نوازی در گفت‌وگو با خبرنگار ورزشی خبرگزاری تسنیم در خصوص آغاز مسابقات لیگ برتر فوتبال و شروع تمرینات تیم‌ها اظهار داشت: به نظر من اگر مسابقات فوتبال در همه رده‌ها برگزار شود خوب است و این‌طور نباشد که فقط بگوییم مسابقات لیگ برتر برگزار می‌شود و لیگ‌های دسته یک و دو و ... لغو شود.  وی ادامه داد: مسئولان فدراسیون فوتبال و سازمان لیگ سکوت کردند و در این شرایط همه درباره برگزاری و یا لغو مسابقات لیگ برتر اظهارنظر می‌کنند. باید تصمیمی قاطع گرفته شود و آن را اعلام کنند، اینطور نباشد که مسئولیت چیزی را نپذیرند. به نظر من مسئولان فوتبال از اعلام تصمیم و رای خودشان ترس دارند.  نوازی در پاسخ به این سوال که در صورت لغو مسابقات، قهرمان مشخص شود؟ گفت: همانطور که گفتم باید تصمیمی قاطع گرفته شود و اگر تصمیم به لغو مسابقات گرفته شد مثل برخی از کشورهای اروپایی مسابقات را تعطیل کنند و قهرمان هم معرفی نشود.  بازیکن پیشین استقلال با بیان اینکه تیم‌هایی که به دنبال لغو مسابقات هستند نگران شرایط خود هستند، تصریح کرد: اکثر باشگاه‌های لیگ برتر دولتی هستند و خیلی نگران هزینه‌هایی که برای رعایت پروتکل‌های بهداشتی در پیش دارند، نیستند، چون در هر صورت حمایت می‌شوند اما از آن طرف باشگاه‌های خصوصی دست‌شان در جیب خودشان هست و تمام هزینه‌های خود را شخصا پرداخت می‌کنند.  نوازی با اشاره به نامه 4 باشگاه لیگ برتری مبنی بر لغو مسابقات لیگ به وزیر ورزش خاطرنشان کرد: به نوعی این باشگاه‌ها حق دارند، چون نگران هزینه‌هایشان هستند. تیم‌‌ها در این مدت به خاطر لغو مسابقات، از آمادگی صددرصد به دور هستند. آماده‌سازی مجدد تیم‌ها و هزینه‌های میلیاردی پروتکل‌های بهداشتی مزید برعلت شده تا نگرانی‌ باشگاه‌های خصوصی بیشتر باشد. به طور مثال زنوزی که در فوتبال آذربایجان زحمت کشیده باید نگران هزینه‌هایی که در فوتبال انجام داده باشد. مالک باشگاه تراکتور در برهه‌ای از زمان از تیم ملی حمایت کرد و باید از حضور چنین افرادی در فوتبال حمایت کنیم.  بازیکن پیشین تیم فوتبال استقلال در خصوص شرایط آبی‌پوشان در ادامه مسابقات لیگ برتر گفت: استقلال شرایط بدی ندارد و با در اختیار داشتن بازیکنانی خوب می‌تواند به قهرمانی امیدوار باشد. هنوز 10 بازی برای این تیم باقی مانده و الان هم تمرینات‌شان را به خوبی دنبال می‌کنند و می‌توانند موفق شوند. صحبت از قهرمانی تیمی زود است، حتی پرسپولیس هم با 10 امتیاز اختلاف در صدر نمی‌تواند قاطعانه از قهرمانی حرف بزند، چون فوتبال است و هزار اتفاق ممکن است در این 9 هفته بیفتد.    انتهای پیام/ 
 اینفانتینو: بازیکنان معترض به نژادپرستی در بوندس‌لیگا باید تشویق شوند نه مجازات , رئیس فدراسیون جهانی فوتبال موضع خود در قبال واکنش اخیر سه بازیکن بوندس‌لیگا به حادثه نژادپرستانه در آمریکا را مشخص کرد. , به گزارش خبرگزاری تسنیم، جانی اینفانتینو رئیس فدراسیون جهانی فوتبال (فیفا) تأکید کرد باید از آن دسته از بازیکنانی که در هفته اخیر رقابت‌های بوندس‌لیگا به شیوه‌های مختلف اعتراض خود را به رفتار نژادپرستانه پلیس آمریکا برای کشتن یک شهروندسیاه‌پوست ایالت مینه‌سوتا به نام جورج فلوید نشان دادند، حمایت شود. در ابتدای هفته جاری، دو بازیکن تیم بوروسیا دورتموند، جیدون سانچو و اشرف حکیمی با نوشتن متن‌هایی روی تی‌شرت‌های زیر پیراهن‌شان، مارکوس تورام بازیکن مونشن‌گلادباخ با زانو زدن که اعتراض نمادین آمریکایی‌ها به نژادپرستی در این کشور است و وِستون مک‌کنی بازیکن تیم شالکه با درج پیامی علیه نژادپرستی روی بازوبندی کاپیتانی‌اش به حادثه قتل فلوید توسط مأموران سفیدپوست پلیس آمریکا واکنش نشان دادند. طبق مقررات فیفا درج پیام‌های سیاسی، مذهبی و عقاید شخصی روی پوشش‌‌های زیر پیراهن بازیکنان و به نمایش گذاشتن آنها ممنوع است و به همین دلیل کمیته انضباطی اتحادیه فوتبال آلمان اعلام کرده که حرکت این چهار بازیکن را بررسی خواهد کرد. با این حال فیفا اخیراً با انتشار بیانیه‌ای در خبرگزاری آسوشیتدپرس از فدراسیون‌های عضو از جمله اتحادیه فوتبال آلمان خواست که در بررسی چنین حرکاتی برای نشان دادن اعتراض به رفتارهای نژادپرستانه اخیر پلیس آمریکا عقل سلیم به کار ببرند و از مجازات بازیکنان پرهیز کنند. اکنون جانی اینفانتینو رئیس فیفا هم موضع خود را در قبال این موضوع مشخص کرده است. او اظهار داشت: برای برطرف کردن شک و شبهات احتمالی، در هر تورنمنت تحت نظارت فیفا، اقداماتی نظیر اعتراضات اخیراً چند بازیکن در بازی‌های بوندس‌لیگا سزاوار تشویق است، نه مجازات. همه ما باید مقابل نژادپرستی و هرگونه تبعیض‌نژادی بایستیم. همه ما باید به خشونت نه بگوییم، هر گونه خشونتی.   در همین حال اتحادیه فوتبال انگلیس هم اعلام کرده در صورتی که پس از آغاز مجدد بازی‌های لیگ برتر بازیکنی در طول مسابقه به نوعی به قتل جورج فلوید اعتراضش را نشان دهد، جریمه نخواهد شد. علاوه بر این سه باشگاه انگلیسی، لیورپول، چلسی و نیوکاسل هم تصاویری از بازیکنان خود در حال زانو زدن به نشانه اعتراض به حادثه اخیر را در صفحات اختصاصی‌‌شان در شبکه‌های اجتماعی منتشر کردند. سخنگوی اتحادیه فوتبال انگلیس در این باره گفت: اتحادیه فوتبال انگلیس قویاً هرگونه تبعیض‌نژادی را محکوم می‌کند و در سال‌های اخیر هم تمام تلاشش را انجام داده تا اطمینان حاصل کند که فوتبال انگلیس هم تنوع و فراگیری نژادی دارد. اگرچه نشان دادن هرگونه ژست‌ و رفتار خلاف مقررات فوتبال در زمین بازی مورد بررسی واقع خواهد شد، اما ما به موارد مربوط به اعتراض به اتفاق اخیر مورد به مورد، با عقل سلیم و با در نظر گرفتن مفهوم‌شان نگاه خواهیم کرد. قدرت فوتبال می‌تواند هر مانعی را از میان جوامع بردارد و ما هم کاملاً با حذف هرگونه تبعیض‌نژادی در سراسر فوتبال، ورزشی که همگی عاشقش هستیم، موافقیم. انتهای پیام/
 وستهام مشتری جدید آزمون شد/ نقش تعیین‌کننده آرشاوین در انتقال سردار , تیم وستهام انگلیس هم نیم‌نگاهی به جذب سردار آزمون مهاجم ایرانی تیم فوتبال زنیت روسیه دارد. , به گزارش خبرگزاری تسنیم و به نقل از سایت Areanapoli ایتالیا، وستهام یکی از علاقمندترین تیم‌ها برای جذب سردار آزمون در نقل‌وانتقالات تابستانی سال جاری است. این تیم انگلیسی رقیب جدی برای ناپولی ایتالیا در این انتقال خواهد بود. دیوید مویس، سرمربی وستهام به دنبال تقویت خط حمله تیمش است و می‌خواهد رقیب جدی را کنار سباستین هالر قرار دهد، مهاجمی که عملکرد امیدبخشی نداشته است. ناپولی برای خرید سردار آزمون حاضر به پرداخت 25 میلیون یورو است و این رقم می‌تواند برای وستهام قیمت مناسبی باشد. سردار آزمون به نظر می‌رسد بازیکن مناسبی برای تیم وستهام باشد و در زمان مناسبی برای انتقال به لیگ برتر انگلیس قرار دارد. در عین حال سایت اسپور روسیه نوشت: آندره آرشاوین به زودی پست مهمی در بخش ورزشی باشگاه زنیت سن‌پترزبورگ به دست خواهد آورد. مهاجم پیشین آرسنال و تیم ملی روسیه پس از خداحافظی با فوتبال در سال گذشته میلادی به عنوان سرمربی تیم زیر 15 ساله‌های زنیت انتخاب شد. اکنون آرشاوین 39 ساله آماده سرمربیگری تیم دوم باشگاه زنیت می‌شود. آندره آرشاوین در کمیته نقل‌وانتقالات زنیت سن‌پترزبورگ نیز عضویت دارد و تعیین‌کننده سیاست‌های این باشگاه در خرید و فروش بازیکنان خواهد بود. طبق اعلام رسانه‌های خارجی سردار آزمون پیشنهادهایی از تیم‌های ایتالیایی، اسپانیایی و انگلیسی دارد و نظر آندره آرشاوین می‌تواند در ماندن یا جدایی این بازیکن تعیین‌کننده باشد. انتهای پیام/
 بیلد: کوتینیو قرضی هم در بایرن مونیخ نمی‌ماند , نشریه معتبر آلمان اعلام کرد بال برزیلی تیم فوتبال بایرن مونیخ در پایان فصل از این تیم جدا خواهد شد و به تیم اصلی‌اش برمی‌گردد. , به گزارش خبرگزاری تسنیم، نشریه بیلد آلمان اعلام کرد که احتمال تمدید شدن قرارداد قرضی فیلیپه کوتینیو با بایرن مونیخ در پایان فصل جاری تقریباً صفر است. کوتینیو تابستان سال گذشته با قراردادی قرضی برای یک سال به باواریایی‌ها پیوست و تا سی‌ام ژوئن (27 روز دیگر) هم با این تیم قرارداد دارد، اما ظاهراً عملکردش در این فصل طوری بوده که نه تنها نتوانسته نظر سران باشگاه را برای پرداخت مبلغ خرید قطعی او جلب کند بلکه آنها برای تمدید یک ساله قرارداد قرضی‌اش هم تمایلی نشان نداده‌اند. چندی پیش کارل هاینتس رومنیگه، مدیر اجرایی باشگاه بایرن مونیخ اعلام کرده بود که این باشگاه قصد ندارد بند خرید قطعی کوتینیو از بارسلونا را فعال کند، اما الان به نظر می‌رسد که گزینه تمدید قرارداد قرضی این بازیکن نیز در دستور کار او و دیگر مدیران باشگاه باواریایی‌ قرار ندارد.   به این ترتیب به نظر می‌رسد که بازگشت کوتینیو به بارسلونا قطعی است و حتی امکان دارد که او پیش از تمام شدن کار بایرن مونیخ در این فصل از جمع سرخپوشان جدا شود. بایرن مونیخ در ماه آگوست باید در لیگ قهرمانان اروپا شرکت کند، اما با پایان یافتن قرارداد قرضی کوتینیو در انتهای ماه ژوئن شاید او در آن زمان در ترکیب باواریایی‌ها نباشد. انتهای پیام/
 پیشنهاد فیفا به AFC برای تعویق دیدارهای انتخابی جام جهانی ۲۰۲۲ با وجود اعلام تاریخ مسابقات , فیفا به کنفدراسیون فوتبال آسیا (AFC) پیشنهاد ادامه تعویق دیدارهای انتخابی جام جهانی ۲۰۲۲ با وجود اعلام تاریخ مسابقات از سوی برخی فدراسیون‌ها را داده است. , به گزارش خبرگزاری تسنیم و به نقل از خبرگزاری الانباءکویت، فدراسیون فوتبال کویت روزهای 8 و 15 اکتبر (17 و 24 مهر) را برای برگزاری دیدارهای به تعویق افتاده تیم ملی این کشور برابر تیم‌های ملی استرالیا و اردن در چارچوب مرحله گروهی انتخابی جام جهانی 2020 اعلام کرده است. بر اساس این گزارش، کنفدراسیون فوتبال آسیا در جلسه 15 ژوئن (26 خرداد) تصمیم نهایی را درباره تقویم جدید دیدارهای انتخابی جام جهانی 2022 اتخاذ خواهد کرد. همچنین این رسانه کویتی اعلام کرد: فیفا پس از جلسه ویدئویی روز گذشته فدراسیون‌های فوتبال آسیا به AFC پیشنهاد داد با توجه به شرایط حاکم بر کشورهای این قاره به خاطر شیوع ویروس کرونا رقابت‌های انتخابی جام جهانی 2022 همچنان تعلیق شوند. برای فیفا و کنفدراسیون فوتبال آسیا سلامتی تمامی افراد مرتبط با مسابقات فوتبال در اولویت است. فدراسیون‌های فوتبال آسیا با AFC درباره پیشنهادهای رسمی تعویق دیدارهای انتخابی جام جهانی 2022 و حتی لیگ قهرمانان مشاوره مستمری دارند. تیم ملی فوتبال ایران در گروه C انتخابی جام جهانی 2022 در رده سوم جدول پس از تیم‌های ملی عراق و بحرین قرار دارد. تیم‌های ملی هنگ‌کنگ و کامبوج نیز چهارم و پنجم هستند. ایران قرار بود روز هفتم فروردین در چارچوب این رقابت‌ها میزبان هنگ‌کنگ باشد که به دلیل شیوع ویروس کرونا این بازی برگزار نشد.   انتهای پیام/
 مسی هم به جنایت نژادپرستانه پلیس آمریکا واکنش نشان داد + عکس , فوق‌ستاره باشگاه بارسلونا با انتشار یک پست در فضای مجازی به حادثه قتل شهروند سیاه‌پوست آمریکایی به دست پلیس این کشور واکنش نشان داد. , به گزارش خبرگزاری تسنیم و به نقل از نشریه اسپورت، حادثه کشته شدن جورج فلوید شهروند سیاه‌پوست آمریکایی به دست چهار پلیس سفیدپوست ایالت مینه‌سوتا بازتاب گسترده‌ای در سراسر دنیا داشته و با واکنش‌های منفی فراوانی از سوی اهالی ورزش و خصوصاً فوتبال همراه بوده است. در همین راستا یک جنبش بین‌المللی برای مبارزه با نژادپرستی با عنوان «بلک‌اوت‌تیوزدی» هم در فضای مجازی شکل گرفته است که افراد و مشاهیر زیادی به آن پیوسته‌اند. یکی از آنها هم لیونل مسی، کاپیتان آرژانیتنی تیم فوتبال بارسلونا بوده است که به شکلی جالب به جنایت نژادپرستانه اخیر پلیس آمریکا واکنش نشان داده است. مسی در صفحه شخصی خود پستی با یک تصویر کاملاً سیاه گذاشته و در زیر آن بدون نوشتن هیچ جمله‌ای از هشتگ‌های مرتبط با حادثه اخیر در آمریکا استفاده کرده است. در عرض کمتر از 15 دقیقه پست او از سوی نیم میلیون نفر پسندیده (لایک) شد و 15 ساعت بعد تعداد آنها به بیش از سه میلیون نفر رسید.   پیش از مسی ستاره‌های دیگری در دنیای فوتبال از جمله جیدون سانچو و اشرف حکیمی دو بازیکن تیم فوتبال بورسیا دورتموند و مارکوس تورام بازیکن تیم فوتبال مونشن‌گلادباخ و فرزند ستاره سابق تیم ملی فرانسه (لیلیان تورام) هم به شیوه‌های معنادار از جمله درج پیام‌ روی تی‌شرت‌های زیر پیراهن‌شان یا زانو زدن نمادین، اعتراض خود را نسبت به رفتار نژادپرستانه پلیس آمریکا با جورج فلوید نشان دادند. انتهای پیام/
 تیموری: بازیابی سلامتی‌ام مهمتر از کشتی گرفتن است/ نشد جراحی‌ام را در آلمان انجام دهم , عضو تیم ملی کشتی آزاد کشورمان در مسابقات جهانی نورسلطان گفت: سلامتی‌ام خیلی مهمتر است و باید دید اصلاً می‌توانم دوباره کشتی بگیرم یا خیر. , بهمن تیموری در گفت‌وگو با خبرنگار ورزشی خبرگزاری تسنیم، با اشاره به جراحی اخیر کمرش اظهار داشت: حدود دو ماه پیش تصمیم گرفته شد که جراحی کمرم را در آلمان پشت سر بگذارم و اقدامات لازم را در این مورد انجام دادم. می‌خواستم با هزینه خودم درمان را در آلمان پیگیری کنم که متأسفانه موضوع کرونا پیش آمد و نتوانستم برای این سفر ویزا بگیرم. به همین دلیل جراحی را در تهران انجام دادم. وی با اشاره به اینکه قصد داشت در هانوفر و زیر نظر دکتر امینی درمانش را انجام دهد، خاطر نشان کرد: پرونده پزشکی‌ام را برای دکتر امینی فرستاده بودم. مشکل من دیسک کمر بود و می‌خواستم در هانوفر این جراحی را انجام دهم، اما قضیه کرونا پیش آمد و دکتر امینی هم یکی از پزشکان متخصص در تهران را به من معرفی کرد که گفت او همان کاری که خودش می‌تواند انجام بدهد را روی کمرم انجام می‌دهد. دکتر داوود محمودی بعد از MRI، با دکتر امینی کمیسیون داشت و به این جمع‌بندی رسیدند که عمل لیزری انجام شود، که در نهایت دو ماه پیش این عمل انجام شد و اکنون در حال فیزیوتراپی هستم. آزادکار  وزن 79 کیلوگرم کشورمان ادامه داد: دکتر توکلی فیزیوتراپ تیم ملی بسکتبال که خیلی انسان شریف و بزرگی است، الان کار فیزیوتراپی‌ام را زیر نظر دارد. مشکل اصلی‌ام برای ادامه کار، تعطیلی استخرها به خاطر کروناست، چون اکنون به آب درمانی نیاز دارم. عضو جوان تیم ملی کشتی آزاد در پیکارهای جهانی نورسلطان در مورد اینکه از چه زمانی می‌تواند روی تشک برگردد، گفت: کم و بیش ورزش را شروع کرده‌ام تا ببینم شرایط به چه شکل پیش خواهد رفت. سلامتی‌ام خیلی مهمتر است و باید دید اصلاً می‌توانم دوباره کشتی بگیرم یا خیر. فعلاً که کفه ترازو به سمتی است که می‌شود دوباره روی تشک بروم. تیموری در پایان درباره وزنی که می‌خواهد کشتی بگیرد، تأکید کرد: آرزوی هر ورزشکاری تجربه المپیک است. ان‌شاءالله اول سلامتی‌ام را به صورت کامل به دست بیاورم و بعد از آن در مورد کشتی تصمیم می‌گیرم.   انتهای پیام/
 توافق لائوتارو با بارسلونا/ حالا همه چیز به اینتر بستگی دارد , چند منبع خبری در اسپانیا و خارج از آن مدعی شده‌اند که باشگاه بارسلونا با مهاجم آرژانتینی اینتر به توافق رسیده است. , به گزارش خبرگزاری تسنیم، طبق ادعای نشریه اسپورت کاتالونیا، باشگاه بارسلونا در مورد شروط شخصی لائوتارو مارتینس با این مهاجم آرژانتینی به توافق رسیده است و به این ترتیب انتقال او به کاتالونیا به باشگاه اینتر بستگی دارد. طبق ادعای اسپورت که البته نشریه کلارین آرژانتین و رسانه‌های ایتالیایی هم آن را تأیید کرده‌اند، پیشنهاد قرارداد پنج ساله بارسلونا به لائوتارو با حقوق 12 میلیون یورو در سال به علاوه پاداش، مورد پذیرش مهاجم 22 ساله اینتر قرار گرفته است، اما اینتر همچنان از تخفیف دادن برای فروش او خودداری می‌کند و بر دریافت کل رقم غرامت فسخ قراردادش که 111 میلیون یوروست، تأکید دارد. مارتینس که تابستان سال 2018 از تیم راسینگ کلاب آرژانتین با قراردادی 25 میلیون یورویی به اینتر پیوست، در این فصل در 31 بازی‌ رسمی‌اش برای نراتزوری 16 گل زده و چهار پاس گل داده است. او که در 17 بازی ملی‌اش هم 9 گل زده، از سوی لیونل مسی کاپیتان بارسایی‌ها تأیید و تحسین شده و به همین دلیل مسئولان باشگاه بارسلونا به شدت در تلاش هستند که هموطن فوق‌‌ستاره خود را خریداری کنند تا جانشینی بلندمدت برای لوئیس سوارس داشته باشند. اینتر اما از مذاکره بر سر رقم قرارداد خودداری می‌کند و همچنان بر پرداخت کل رقم فسخ قرارداد او اصرار دارد. از این رو بارسلونا نه تنها باید 111 میلیون یورو بپردازد بلکه باید این کار را در یک بازه زمانی محدود (چند هفته) و کل رقم خرید او هم به صورت یک جا بپردازد که با توجه به وضعیت مالی باشگاه به خصوص پس از ضررهای تحمیل شده در نتیجه شیوع کرونا این کار بسیار سخت به نظر می‌رسد.   در همین حال برخی رسانه‌های ایتالیایی گزارش کرده‌اند که اگر به هر دلیلی امکان انتقال لائوتارو مارتینس به نوکمپ فراهم نشود، او مشکلی با ماندن در اینتر نخواهد داشت و برای هموار شدن مسیر انتقال به بارسلونا، نراتزوری را تحت فشار نخواهد گذاشت. انتهای پیام/
 گزینه‌ جدید و ایده‌آل یوفا برای به پایان رساندن لیگ قهرمانان اروپا , اتحادیه فوتبال اروپا گزینه‌ای جدید را برای به پایان رساندن مهمترین تورنمنت باشگاهی تحت هدایت خود در فصل جاری مدنظر دارد. , به گزارش خبرگزاری تسنیم، نشریه موندو دپورتیوو مدعی شده است که اتحادیه فوتبال اروپا (یوفا) و اتحادیه بازیکنان اروپا (ECA) برای برگزاری بازی‌های مراحل باقیمانده از لیگ قهرمانان اروپا یک طرح جایگزین (پلن B) در نظر گرفته‌‌اند که به موجب آن بازی‌های این تورنمنت از مرحله یک هشتم نهایی به صورت متمرکز در کشور پرتغال برگزار می‌شود و در تاریخ 22 آگوست (یک شهریور) به پایان خواهد رسید. به دلیل شیوع کرونا در اروپا، نیمی از بازی‌های مرحله یک هشتم نهایی لیگ قهرمانان ناتمام مانده و چهره تمام تیم‌های صعودکننده مشخص نشده است. برنامه فعلی یوفا به پایان رساندن این رقابت‌ها به شیوه معمول است، اما برگزاری مسابقات به این شیوه فینال آن را تا تاریخ 4 الی 29 آگوست (14 مرداد تا 8 شهریور) به تعویق خواهد انداخت. به همین دلیل یک طرح جایگزین توسط یوفا و اتحادیه بازیکنان اروپا بررسی شده است که شیوه برگزاری مسابقات را تغییر خواهد داد. به موجب این طرح، پس از مشخص شدن تکلیف تیم‌های صعودکننده باقیمانده از مرحله یک هشتم نهایی، از مرحله یک چهارم نهایی به بعد بازی‌ها به صورت تک حذفی و در یک کشور به صورت متمرکز برگزار می‌شود. در صورت تساوی تیم‌ها، وقت‌‌های اضافی و پنالتی برنده را مشخص خواهد کرد. این برنامه نه تنها از تعداد بازی‌های کم می‌کند بلکه مسافت سفرهایی که آنها برای انجام بازی‌های‌شان باید بپیمایند را هم کاهش می‌دهد.   در حال حاضر استانبول میزبان فینال لیگ قهرمانان اروپاست، اما نگرانی‌هایی که بابت به خطر افتادن سلامت بازیکنان وجود دارد، احتمال تغییر این محل را افزایش داده است. در همین حال طبق ادعای موندو دپورتیوو، شهر لیسبون پرتغال محل ایده‌آلی است که یوفا و ECA برای برگزاری متمرکز رقابت‌ها در نظر گرفته‌اند، چرا که نسبت به دیگر پایتخت‌های قاره سبز به مراتب کمتر درگیر بحران کرونا بوده و تقریباً تحت تأثیر این معضل قرار نگرفته است. این شهر که میزبان یورو 2004 هم بود، استادیوم‌هایی بسیار مدرن و مجهز دارد. امتیاز دیگر پرتغال برای میزبانی، بی‌طرف بودن آن است، چرا که تمام نمایندگان این کشور از لیگ قهرمانان اروپا حذف شده‌اند. پیش از این از آلمان به‌عنوان گزینه یوفا برای برگزاری متمرکز مراحل پایان لیگ قهرمانان اروپا یاد می‌شد، اما پرتغال به دلیل بی‌طرف بودنش برای تمامی تیم‌های باقیمانده گزینه بهتری محسوب می‌شود. انتهای پیام/
 درجه داوران کشتی در سال ۲۰۲۱ تغییر نمی‌کند , وبینار کمیسیون داوران اتحادیه جهانی کشتی برگزار و مقرر شد درجه داوران در سال ۲۰۲۱ بدون تغییر باقی بماند. , به گزارش خبرگزاری تسنیم و به نقل از روابط عمومی فدراسیون کشتی، در ابتدای این وبینار که روز گذشته از ساعت 16:30 به وقت تهران برگزار شد، نناد لالویچ با تشکر از عملکرد کمیسیون داوران اتحادیه جهانی برای تمامی خانواده‌های کشتی آرزوی سلامتی کرد و در ادامه با اظهار امیدواری که بعد از کرونا به زودی شاهد برگزاری مسابقات کشتی خواهیم بود گفت: این تکنولوژی جدید (وبینار) را ابزاری سریع و کم هزینه برای ارتباط بین اعضای خانواده کشتی می‌دانیم. رئیس فدراسیون جهانی کشتی در ادامه با اشاره به این موضوع که خصیصه مهم داوران در بی‌طرفی در قضاوت است تصریح کرد: رمز موفقیت داوران را در دانش، مهارت و تجربه آن‌هاست. سپس آنتونیوسیلوستری رئیس کمیسیون داوران اتحادیه جهانی کشتی ضمن آرزوی سلامتی برای تمامی داوران در سرتاسر دنیا، ضایعه درگذشت زنوف (نایب رئیس بلغارستانی اتحادیه جهانی) را تسلیت گفته و از ایشان بعنوان انسانی بزرگ یاد کرد و درادامه اهداف برگزاری این جلسه را به شرح زیر اعلام کرد: * درجات تمامی داوران درسال 2021 بدون تغییر باقی خواهد ماند و تنزل درجه نخواهیم داشت، اما داوران درسال آینده تست خواهند شد. * در صورت امکان از تعدادی از داوران درجه المپیکی برای شرکت در مسابقات امیدهای جهان دعوت خواهد شد، و باتوجه به نبودن مسابقات مهم بین‌المللی از داوران می‌خواهیم که با کارکردن و آنالیز فیلم‌های آموزشی و شرکت در مسابقات داخلی (در صورت امکان) و همچنین با شرکت در وبینارها آمادگی خود را حفظ کنند. همچنین داوران المپیکی برای شرکت در مسابقات بزرگسالان در قاره‌های خود آمادگی کامل داشته باشند. * برای حفظ و ارتقاء آمادگی داوران در آینده (هفته آینده) وبینارهای آموزشی برگزار خواهد شد، همچنین از مدرسینی که با تهیه فیلم های آموزشی باعث ارتقاء سطح آموزشی داوران شدند نیز تشکر می شود. رئیس کمیسیون داوران اتحادیه جهانی در پایان این وبینار به تعدادی از سوالات مطرح شده پاسخ دادند که سوالی هم که از طرف ناصر فروتن رئیس کمیسیون داوران ایران، مبنی بر ادامه‌دار بودن این سیستم وبینار، وی قرار گرفت و بر ادامه این نوع ارتباط تاکید کرد. محمد مصلایی‌پور از یزد، سعید عباسی از قم، نیما صادقی از مازندران و مهدی بشیری از خوزستان 4 داور درجه S1 (المپیکی) کشورمان به همراه ناصر فروتن رئیس کمیسیون داوران کشور در این جلسه که به صورت ویدیو کنفرانس برگزار شد، حضور داشتند.   انتهای پیام/ 
 موافقت اتحادیه فوتبال انگلیس با برگزاری بازی‌های دوستانه پیش از شروع مجدد لیگ برتر , اتحادیه فوتبال جزیره در صورت رعایت چند قانون خاص، اجازه برگزاری بازی‌های دوستانه را به تیم‌های انگلیسی می‌دهد. , به گزارش خبرگزاری تسنیم، اتحادیه فوتبال انگلیس با ایجاد چند بند قانونی، انجام بازی‌های دوستانه بین تیم‌های جزیره قبل از شروع مجدد فصل متوقف شده لیگ برتر را مجاز دانست. به این ترتیب باشگاه‌ها  اجازه دارند تا قبل از شروع مجدد مسابقات، بازی‌های دوستانه برگزار کنند. برخی از باشگاه‌ها تقاضا کرده‌اند برای آمادگی بیشتر، بازی‌های دوستانه انجام دهند  تا به روند آماده‌سازی آنها سرعت داده شود. با این تقاضای باشگاه‌ها موافقت شده است و بازی‌های دوستانه می‌تواند هم در ورزشگاه‌ها  و هم در زمین‌های  تمرینی برگزار شود.  مسئولان لیگ برتر، لیستی از شرایط و قوانین را برای رعایت بهداشت و مقررات تهیه کرده‌اند و باشگاه‌ها باید به تک تک بندها عمل کنند. شرایط برگزاری بازی‌های دوستانه به این شرح است: سفرهایی که برای این بازی‌ها انجام می‌شود، نباید بیش از 90 دقیقه طول بکشد. بازیکنان باید با خودروهای شخصی خود به محل برگزاری بازی‌ها بروند و لباس‌های‌شان  را هم  در خودروی خود تعویض کنند. هیچ داور رسمی در این بازی‌ها قضاوت نخواهد کرد و اعضای کادر فنی موظف به نظارت هستند. ارزیابی کامل و دقیقی از ورزشگاه‌ها یا زمین‌های تمرینی، پیش از شروع بازی‌ها  انجام می‌شود.  قرار شده مسئولان برگزاری لیگ برتر انگلیس  به باشگاه‌هایی مثل نیوکاسل و نوریچ که فاصله زیادی از تیم‌های دیگر دارند، مجوز ویژه‌ای برای انجام سفرهای طولانی بدهند، اما سایرین از سفرهای طولانی برای انجام بازی‌های دوستانه منع شده‌اند.   انتهای پیام/
 شروع دوباره دیدارهای انتخابی جام جهانی ۲۰۲۲ در اکتبر , دیدارهای انتخابی جام جهانی ۲۰۲۲ در ماه اکتبر (مهر) از سر گرفته خواهند شد. , به گزارش خبرگزاری تسنیم، روزنامه الریاضیه عربستان به نقل از یک منبع موثق اعلام کرد: اعضای کنفدراسیون فوتبال آسیا (AFC) پس از رأی‌گیری روز گذشته در یک جلسه ویدئویی از سرگیری دیدارهای انتخابی جهانی 2022 در ماه اکتبر را تصویب کردند. این رقابت‌ها به خاطر شیوع ویروس کرونا متوقف شده است. بر اساس این گزارش، پیشنهاد تصویب شده در جلسه کمیته اجرایی و شورای مدیران کنفدراسیون فوتبال آسیا در 15 ژوئن (26 خرداد) به صورت رسمی تأیید خواهد شد. این روزنامه ورزشی عربستان همچنین نوشت: ابراهیم القاسم، دبیرکل فدراسیون فوتبال عربستان در رأی‌گیری ویدئویی روز گذشته AFC به دلیل مشکلات اینترنتی نتوانست شرکت کند. کنفدراسیون فوتبال آسیا امروز نیز جلسه ویدئویی با فدراسیون‌های این قاره درباره سرنوشت لیگ قهرمانان برگزار می‌کند.   انتهای پیام/
 زمان برگزاری انتخابات هیئت کشتی گیلان مشخص شد , مجمع انتخاباتی ریاست هیئت کشتی گیلان روز ۲۰ خرداد ماه برگزار می‌شود. , به گزارش خبرگزاری تسنیم، آذر ماه سال گذشته بعد از شش سال حضور در هیئت کشتی گیلان، نقی هدایتی از ریاست این هیئت کنار رفت و با حکم علیرضا دبیر، امیر رضی‌زاده به‌عنوان سرپرست کشتی استان تا زمان برگزاری انتخابات، منصوب شد. انتخابات هیئت کشتی گیلان ساعت 11 صبح روز سه‌شنبه 20 خرداد با حضور پنج کاندیدا به انجام خواهد رسید. رضا مودبی، اکبر نژادقنبر، هوشنگ عباس‌ قلی‌زاده، امیر رضی‌زاده و شهرام چمنی، نامزدهای احراز پست ریاست هیئت کشتی استان گیلان هستند.   انتهای پیام/
 پیشنهاد رسمی AFC؛ برگزاری دیدارهای مرحله گروهی در قطر/ انتخاب زمین بی‌طرف برای مراحل نهایی , یک عضو کنفدراسیون فوتبال آسیا ایده اصلی این نهاد برای برگزاری دیدارهای فصل جاری لیگ قهرمانان را اعلام کرد و از برگزاری مسابقات گروهی در قطر خبر داد. , به گزارش خبرگزاری تسنیم، این عضو AFC به خبرگزاری آلمان (DPA) گفت: کنفدراسیون فوتبال آسیا در جلسه ویدئویی با اعضایش که امروز (چهارشنبه) برگزار می‌شود، قطر را به عنوان تنها کشور شایسته برای میزبانی از دیدارهای باقیمانده مرحله گروهی لیگ قهرمانان در منطقه غرب این قاره معرفی می‌کند. این منبع موثق در کنفدراسیون فوتبال آسیا ادامه داد: انتخاب قطر به دلیل برخورداری از ورزشگاه‌هایی با تهویه مطبوع بسیار عالی است که امکان برگزاری رقابت‌ها در هوای گرم را فراهم می‌کند. دیدارهای مراحل نهایی نیز در زمین بی‌طرف پس از ارزیابی شرایط ویروس کرونا در کشورهای موردنظر و امکان‌سنجی حضور تماشاگران برگزار خواهد شد. دبیرکل کنفدراسیون فوتبال آسیا نیز پیش از این در مصاحبه‌های رسمی‌اش از قطر به عنوان تنها نامزد میزبانی دیدارهای مرحله گروهی لیگ قهرمانان در منطقه غرب نام برده بود. AFC امروز درباره نحوه و زمان از سرگیری دیدارهای فصل جاری لیگ قهرمانان که به خاطر شیوع ویروس کرونا متوقف شد، با فدراسیون‌های فوتبال دارای نماینده در این رقابت‌ها به بحث و تبادل‌نظر می‌پردازد. کنفدراسیون فوتبال آسیا مصمم است پس از جلب نظر موافق اعضایش دیدارهای مرحله گروهی لیگ قهرمانان را در مناطق غرب و شرق در ماه آگوست (مرداد) به پایان رساند. برگزاری این دیدارها در یک کشور و حذف مسابقات رفت‌وبرگشت گزینه پیشنهاد AFC  در جلسه امروز است.   انتهای پیام/
 اتحادیه فوتبال انگلیس اقدام نژادپرستانه پلیس آمریکا را محکوم کرد , اتحادیه فوتبال انگلیس در بیانیه‌ای، پلیس آمریکا را بابت اقدام نژادپرستانه و قتل یک شهروند سیاه‌پوست محکوم کرد. , به گزارش خبرگزاری تسنیم، اتحادیه فوتبال انگلیس با انتشار بیانیه‌ای از کشته شدن جورج فلوید، شهروند سیاه‌پوست آمریکایی به دست پلیس این کشور به‌عنوان یک اقدام نژادپرستانه نام برد و آن را محکوم کرد.  در این بیانیه آمده است: «اتحادیه فوتبال انگلیس نژادپرستی را محکوم و طی سال‌های اخیر تلاش کرده است آن را ریشه‌کن کند. هر جا  رفتارها و حرکات درون زمین موجب نقض قوانین شود، قطعاً قانون حق دخالت و محکوم کردن را دارد. قدرت فوتبال می‌تواند تمام این مشکلات را از بین ببرد و باعث نابودی تمام این تبعیض‌ها شود».   انتهای پیام/
 مهربان: برگزاری مسابقه جهانی در سال ۲۰۲۰ به نفع کشتی‌گیران است , مربی تیم ملی کشتی آزاد گفت: می‌شود پروتکل‌های بهداشتی را رعایت کرد و مسابقه کشتی هم داشت چون اگر مسابقات کشتی برگزار شود، به نفع کشتی‌گیران است. , ابراهیم مهربان در گفت‌وگو با خبرنگار ورزشی خبرگزاری تسنیم در مورد اینکه گفته می‌شود اتحادیه جهانی کشتی به دنبال برگزاری مسابقات جهانی اوزان غیر المپیکی در ماه اکتبر 2020 است، اظهار داشت: اتفاق عجیب و غریبی نیست، 4 سال پیش هم مسابقات جهانی اوزان غیرالمپیکی برگزار شد. این‌بار هم احتمال برگزاری مسابقه جهانی زیاد است. آن زمان حدوداً دو ماه بعد از المپیک، مسابقه جهانی به انجام رسید و اگر مبنای اتحادیه جهانی برگزاری مسابقات در ماه اکتبر باشد، باز هم همانی می‌شود که دوره گذشته بود، با این تفاوت که برگزاری المپیک در سال 2020 به سال 2021 موکول شده است. مربی تیم ملی کشتی آزاد ادامه داد: انجام این کار منوط به این است که شرایط لازم برای برگزاری مسابقه جهانی مهیا شود و امکان برگزاری وجود داشته باشد. مهربان برگزاری مسابقه جهانی را به سود کشتی دانست و گفت: خوب است مسابقه داشته باشیم. می‌شود پروتکل‌های بهداشتی را رعایت کرد و مسابقه کشتی هم داشت. هر چه کشتی برگزار شود، نفعش برای کشتی‌گیران است، به هرحال باید به زندگی در کنار کرونا عادت کنیم، مثل آنفولانزا و سرماخوردگی که جزئی از زندگی روزمره مردم دنیا شده است. انتهای پیام/
