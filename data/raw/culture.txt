‫‫ اخبار رادیو و تلویزیون| از امضای طومار صوتی روز قدس تا "لبه تیغ" کامران نجف‌زاده در شبکه خبر , ویژه‌برنامه "دورهمی" که از شب گذشته آغاز شده به مدت ۱۰ شب روی آنتن می‌رود، فردا جوانان در قالب برنامه‌ای در رادیو جوان، طومار اسرائیلی‌ها را می‌پیچند و کامران نجف‌زاده در "لبه تیغ" شبکه خبر، روایتی از کرونای آمریکایی‌ها دارد. , به گزارش خبرگزاری تسنیم، اخبار کوتاه رادیو و تلویزیون را در ادامه ببینید: ویژه برنامه 10 قسمتی "دورهمی" به مناسبت عید فطر  برنامه "دورهمى" از شب گذشته شروع شده تا جمعه (٩٩/٣/٩) به مدت 10 شب ویژه عید سعید فطر از شبکه نسیم ادامه دارد. ساعت پخش این برنامه، چهارشنبه تا جمعه طبق روال گذشته ساعت 23 و شنبه تا سه‌شنبه (3 تا 6 خرداد) ساعت 21 تعیین شده است. اندیشه فولادوند، على زندوکیلى، مسعود فراستی، ژاله صامتی، علی عبدالمالکی، رضایزدانى، على اوجى، نیکبخت واحدى، فلورا سام، على لهراسبی، فریبا نادرى، مهدی یغمایی، محمدرضا شریفى‌نیا و محمد زارع  مهمانان این 10 شب خواهند بود. امضای طومار صوتی با صدای جوانان در روز قدس «قصه ما راست بود» ویژه برنامه روز قدس شبکه رادیویی جوان است که با پخش آیتم‌های متنوع تلاش خواهد کرد تا راهپیمایی این روز را برای شنوندگان این ایستگاه رادیویی تداعی کند. روابط عمومی رادیو جوان اعلام کرد: امسال با توجه به شیوع ویروس منحوس کرونا، برای اولین بار است که اجتماع عظیم مردم انقلابی در روز قدس برگزار نمی‌شود در عین حال بزرگداشت روز جهانی قدس تعطیل‌ناپذیر است و تحت هر شرایطی این مراسم باید به گونه‌ای دیگر شکل بگیرد. در سال گذشته شهادت سردار سلیمانی اتفاق افتاد که رژیم غاصب اسرائیل قطعاٌ در آن دخیل بوده است، همین مسئله اهمیت روز قدس را افزایش داده‌است. حالا که همه مردم در خانه‌اند، شبکه رادیویی جوان با تدارک ویژه برنامه‌هایی شنیدنی به مناسبت جمعه آخر ماه مبارک رمضان، روز جهانی قدس در دوم خرداد ماه را گرامی می‌دارد. «قصه ما راست بود» ویژه برنامه روز قدس شبکه رادیویی جوان است که در روز جمعه از ساعت 9 تا 14 با پخش آیتم‌های متنوع تلاش خواهد کرد تا راهپیمایی این روز را برای شنوندگان این ایستگاه رادیویی تداعی کند تا همراه با رادیو جوان، روز قدس را گرامی بدارند. موسیقی‌هایی با موضوع قدس شریف، گزارش مردمی، بیانیه اعلام همبستگی با مردم مظلوم فلسطین، پخش سخنان سردار سپهبد شهید حاج قاسم سلیمانی، بازخوانی بیانیه خانواده این فرمانده شهید نیروی قدس سپاه پاسداران انقلاب اسلامی خطاب به مردم ایران، فلسطین و همه آزادی‌خواهان دنیا، از بخش‌های این برنامه خواهد بود. همچنین پخش سخنان بنیان‌گذار انقلاب حضرت امام خمینی (ره) در فواصل مختلف برنامه و بیانات مقام معظم رهبری به صورت زنده ساعت 12 ظهر از مهم‌ترین بخش‌هایی است که روی آنتن رادیو جوان می‌رود. به مناسبت این روز یک حرکت نمادین در این شبکه اتفاق خواهد افتاد: امضای طومار صوتی با صدای جوانان ایران یکی از برنامه‌هایی‌ست که در روز قدس از سوی رادیو جوان انجام خواهد شد. به این ترتیب که همه شنوندگان رادیو جوان دل‌گویه‌های خود را از طریق تلفن یا ارسال صدا در فضای مجازی برای برنامه می‌فرستند تا در پایان، این طومار صوتی که از صدای تک تک مخاطبان رادیوجوان تشکیل شده است، پخش شود. همچنین مسابقه عکس «راهپیمایی در خانه» از دیگر بخش‌های ویژه برنامه روز قدس این شبکه رادیویی است؛ همه شنوندگان رادیو جوان روز جمعه در کنار خانواده و در خانه، روز قدس را گرامی داشته، از این اتفاق عکس تهیه کرده و از طریق فضای مجازی با هشتگ‌هایی که در برنامه اعلام خواهد شد، برای رادیوجوان ارسال می‌کنند تا تصاویر خود را از رادیونمای شبکه رادیویی جوان مشاهده کنند که به بهترین تصاویر ارسالی هدایایی به رسم یادبود تقدیم خواهد شد. مستند "لبه‌تیغ" روی آنتن شبکه خبر مستند "لبه‌تیغ" با موضوع کرونا در کشور آمریکا روی آنتن شبکه خبر می‌رود. مستند "لبه‌تیغ" کاری از مرکز بین‌الملل صداوسیما است که به سفارش شبکه خبر در دفتر سازمان ملل تهیه شده است. این مستند جذاب خبری نگاهی به واقعیت کرونا و شیوع آن در آمریکا دارد. این اثر که با تلاش «کامران نجف‌زاده» تولید شده، با توجه به شرایط دشوار کرونایی و محدودیت ها در این کشور به آنتن شبکه خبر رسیده است. "گذرنامه" برای ورود به تاریخ فلسطین در شبکه افق برنامه "گذرنامه" با موضوع نقد و بررسی 40 سال حمایت از فلسطین، پنجشنبه 1 خرداد از شبکه افق پخش می‌شود. با پیروزی انقلاب اسلامی در ایران حمایت از فلسطین در قالب پشتیبانی از مظلومان جهان در هر نقطه عالم، به عنوان یکی از سیاست‌های راهبردی نظام مطرح شد؛ سیاستی که بیش از چهار دهه از شروع آن می‌گذرد و هیچ تغییری در مبانی آن ایجاد نشده است. بررسی و نقد 40 ساله حمایت از آرمان فلسطین، دستمایه برنامه "گذرنامه" شبکه افق سیما است، برنامه‌ای با حضور حسین امیرعبداللهیان دبیر کنفرانس بین‌المللی حمایت از انتفاضه فلسطین، حجت‌الاسلام محمدحسن اختری رئیس کمیته حمایت از انقلاب اسلامی فلسطین، محمدعلی صمدی پژوهشگر حوزه مقاومت و انیس نقاش هماهنگ‌کننده شبکه مطالعات راهبردی امان که با اجرای سرباز روح‌الله رضوی، روی آنتن شبکه افق می‌رود. این برنامه پنجشنبه یکم خرداد ساعت 22 از شبکه افق پخش می‌شود. "به شرط زندگی" رادیو نمایش ویژه عید سعید فطر برنامه زنده رادیویی ‌"به شرط زندگی" ویژه عید فطر از رادیو نمایش پخش می‌شود. ساجد قدوسیان تهیه‌کننده برنامه رادیویی "به شرط زندگی" گفت: به دلیل استقبال مخاطبان از برنامه "به شرط زندگی"، ویژه برنامه "به شرط زندگی" در روز عید فطر و فردای آن، به مدت 2 روز از ساعت 9 تا 10:30 از رادیو نمایش پخش می‌شود. وی افزود: در پی درخواست مخاطبان جهت آشنایی با هنرمندان برنامه و نقش‌هایشان، علاوه بر نمایش‌های معمول و مرسوم برنامه با عوامل، هنرمندان و بازیگران این برنامه نمایشی گفت‌و‌گو می‌شود. اجرای این برنامه را آرمان غفاریان به همراه الهام حاجی‌نژاد به عهده دارند و هنرمندانی چون بیوک میرزایی، مرتضی تبریزی، نوشین حسن‌زاده، سینا نیکوکار، مرضیه صدرایی، معصومه عزیزمحمدی، نسرین زارع، محمدرضا لبیب، الهام حاجی‌نژاد و آرش راسخ در آن به ایفای نقش می‌پردازند. "به شرط زندگی" به تهیه‌کنندگی ساجد قدوسیان، صدابرداری مجید آینه، افکتوری نازنین حسن‌پور و با گروه نویسندگی سارا آقامحمدی، حمید پارسا، الهام حاجی‌نژاد، مصطفی خدایگان و باران سیدی، چهارم و پنجم خرداد ساعت 9 تا 10:30 از رادیو نمایش پخش می‌شود. ماجرای پرستار داوطلب اقامتگاه کرونایی‌ها در برنامه "مکث" در بیست‌و هفتمین قسمت از برنامه مناسبتی "مکث" که پنجشنبه شب ساعت 19:30 از شبکه دو سیما پخش خواهد شد، فرناز رهنما میزبان فیروزه سلطان‌محمدی ورزشکار پاراالمپیکی است. سلطان‌محمدی رکورددار پرواز با پاراگلایدر در ایران است اما به‌خاطر سقوط از ارتفاع قطع نخاع شده و ناچاراٌ این ورزش را رها کرد. این حادثه‌ تلخ اما وی را افسرده و خانه‌نشین نکرد و سلطان‌محمدی سراغ ورزش پرتاب دیسک رفته و موفق به کسب سهمیه حضور در پاراالمپیک شد. از وقتی کرونا فعالیت‌های حرفه‌ای ورزشی را به حالت تعلیق درآورد این ورزشکار نیز به صورت داوطلبانه در اقامتگاه‌های نگهداری از بیماران کرونایی شروع به خدمت کرده و روزانه تا 17 ساعت در این محل کمک‌رسانی می‌کند. برنامه «مکث» ویژه ماه مبارک رمضان شبکه 2 قبل از افطار با نگاه ویژه به کرونا سراغ قصه‌های اجتماعی می‌رود، قصه‌های آدم‌ها و موقعیت‌هایی که قبل و بعد از کرونا حال و روزشان عوض شده است. این برنامه اجتماعی به صورت گپ و گفت میان هنرمندانی نظیر  گلاره عباسی، فریبا متخصص، فرناز رهنما، پیام دهکردی، الهام پاوه‌نژاد، داریوش رسول نجفیان، کاردان، چنگیز جلیلوند، گیتی خامنه، مریم سعادت، رضا رفیع و... صاحبان داستان‌های اجتماعی مربوط به کرونا ضبط و پخش می‌شود. مستند شکل‌گیری صهیونیسم مستند "دیوار گتو" درباره فلسفه شکل‌گیری صهیونیسم و رژیم اشغالگر قدس، پنجشنبه این هفته از شبکه افق پخش خواهد شد. در این مستند آرشیوی، تاریخ و سرگذشت قوم یهود و نیز چگونگی شکل‌گیری و استقرار رژیم صهیونیستی به تصویر کشیده شده است. فاصله‌ای مشخص بین یهودیت و رژیم صهیونیستی در این مستند نمایان است زیرا یهود به‌ عنوان یک دین قابل احترام و به عنوان یکی از ادیان رسمی کشور مورد قبول است. "دیوار گتو" برای روایت کامل ماجرایی که قصد بیان آن را دارد با رئیس انجمن کلیمیان ایران نیز به گفت‌وگو نشسته است، مصاحبه‌ای که دارای نکات حائز اهمیتی است از جمله اینکه یهودیان نیز صهیونیسم را امری جدا از آیین خود می‌دانند. محسن نقی‌زاده کارگردانی این مستند را برعهده داشته است. "دیوار گتو" برای پخش از شبکه افق در روز پنجشنبه یکم خرداد ساعت 21 در نظر گرفته شده است و تکرار آن ساعت 7:30 روز بعد روی آنتن می‌رود. ویژه برنامه‌های روز قدس شبکه یک/ مستند مشکلات دختر فلسطینی در آستانه روز جهانی قدس شبکه یک ویژه برنامه‌هایی را روی آنتن می‌برد. هر روز ساعت 8:15 مستندهایی با موضوع مقاومت مردم فلسطین و انتفاضه روی آنتن می‌رود. پنجشنبه مستند مشکلات دختر فلسطینی پخش می‌شود. در برنامه گزارش هفتگی هم که پنجشنبه اول خرداد ساعت 16:15 پخش می‌شود روی موضوع مهم روز قدس تمرکز خواهد داشت. جمعه 2 خرداد و همزمان با روز جهانی قدس ویژه برنامه زنده‌ای از ساعت 11 تا 12 و 13:20 تا قبل خبر ساعت 14 روی آنتن می‌رود. همچنین بیانات مهم رهبر انقلاب اسلامی در روز قدس ساعت 12از شبکه یک سیما پخش خواهد شد. در آستانه سالروز آزادسازی خرمشهر فیلم سینمایی رادیو آبادان جمعه حوالی ساعت 16:15 نمایش داده می‌شود. رادیو آبادان به کارگردانی حمیدرضا هنری ماجرای شهید غلامرضا رهبر گزارشگر رادیو آبادان در روزهای آغازین محاصره شهرآبادان است که تصمیم می‌گیرد برای ماندن مردم در شهر، گزارش‌های ویژه بگیرد و این دستخوش ماجرای زندگی او درآن روزها می‌شود. این فیلم روایت مقاومت مردم آبادان در روزهای آغاز جنگ تحمیلی و زندگی شهیدغلامرضا رهبر است. رادیو آبادان را علی کلیج تهیه کرده است و مرحوم محمد مطیع، شهروز دل افکار، علی سلیمانی، حمید هدایتی، نادر فلاح، محمدرضا علی اکبری، سعید مینا روش، بدرالسادات برنجانی، پانته‌آ مهدی‌نیا و پیام دهکردی در آن نقش آفرینی کردند. رضا صادقی مهمان "پارک ساعی" می‌شود پارک ساعی نام برنامه‌ای سرگرم‌کننده است که پنجشنبه‌ها از رادیو ایران پخش می‌شود. مهدی ساعی تهیه‌کننده این برنامه گفت: این هفته پنجشنبه اول خرداد رضا صادقی خواننده محبوب کشورمان مهمان پارک ساعی می‌شود. وی ادامه داد: رضا صادقی در مصاحبه با بچه‌های #پارک_ساعی از کودکی، ورود به عرصه هنری، مشکلات ورود به عرصه موسیقی و خاطراتش از بندر عباس می‌گوید. رضا صادقی از بد ندیدن رنگ مشکی، ایستادن دنیا و پیاده شدن از آن ، و.. می‌گوید و یادآور می‌شود که این موضوعات فقط پیشنهاد است و این پیشنهادات را به زبان ترانه بیان کرده است. پنجشنبه ساعت 18 شنونده مصاحبه رضا صادقی از رادیو ایران بر روی موج FM ردیف 90 مگاهرتز و موج EM ردیف 558 کیلوهرتز از برنامه پارک ساعی باشید. مستند "در جستجوی وطن شرقی" همراه با متفکر فلسطینی مستند "در جستجوی وطن شرقی" با موضوع زندگی و اندیشه‌های ادوارد سعید متفکر فلسطینی‌الاصل، از شبکه افق سیما پخش می‌شود. "در جستجوی وطن شرقی" به بررسی زندگی و اندیشه‌های «ادوارد سعید» متفکر فلسطینی‌الاصل مسیحی می‌پردازد. او در طول زندگی خود تلاش داشته نگاه محافل غربی را به مسائل خاورمیانه و منطقه فلسطین اصلاح و از حقوق مردم این سرزمین دفاع کند. ادوارد سعید نظریه‌پرداز ادبی، منتقد فرهنگی و فعال سیاسی فلسطینی - آمریکایی است؛ از او به عنوان یکی از بنیان‌گذاران نظریه پسااستعماری یاد می‌کنند. «در جستجوی وطن شرقی» را می‌توانید روزهای چهارشنبه تا جمعه هفته جاری ساعت 14:30 از شبکه افق تماشا کنید. انتهای پیام/‬‬
‫‫ بیانیه سازمان بسیج هنرمندان به مناسبت روز قدس منتشر شد , سازمان بسیج هنرمندان کشور با صدور بیانیه‌ای ضمن گرامیداشت روز جهانی قدس، اعلام کرد: امسال، هر خانه ایرانی، منزلگاه توست؛ هر ایرانی، برادر تو؛ وخونخواه سرزمین مشترکمان. قدس؛ فریاد من را نیز، بشنو و باور کن. , به گزارش باشگاه خبرنگاران پویا به نقل از روابط عمومی سازمان بسیج هنرمندان، این سازمان با صدور بیانیه‌ای ضمن گرامیداشت روز قدس، اعلام کرد: «امسال، هر خانه ی ایرانی، منزلگاه توست؛ هر ایرانی، برادر تو؛ وخونخواه سرزمین مشترکمان، قدس. فریاد من را نیز، بشنو و باور کن... متن بیانیه سازمان بسیج هنرمندان کشور به شرح زیر است: سُبْحَانَ الَّذِی أَسْرَىٰ بِعَبْدِهِ لَیْلًا مِنَ الْمَسْجِدِ الْحَرَامِ إِلَى الْمَسْجِدِ الْأَقْصَى الَّذِی بَارَكْنَا حَوْلَهُ لِنُرِیَهُ مِنْ آیَاتِنَا ۚ إِنَّهُ هُوَ السَّمِیعُ الْبَصِیرُ صدای مسلسل و گلوله می‏آید و بوی خون و آتش. عطر دل‏‌انگیز زیتون، در فضا منتشر است؛ ولی صدای سفیر مرگ که می‏آید، در مشام انسان فقط بوی نفرت می‏‌پیچد و... دیگر هیچ. در گوشه گوشه این سرزمین، نهال مقاومت روییده، با ریشه‏‌هایی مقاوم. فریاد کودکان حیفا را بشنو! خشم و عصیان را در نگاه شیرخوارگان ببین! اینک، دستانشان آشنای دیرین سنگ است. من اگر چه دستم خالی‌ ا‏ست، سینه‏ ای دارم به فراخی دشت‏‌های سینا؛ پر از امید و آرزو؛ لبریز از فریاد و استقامت. دست‏هایم را از دور، برای یاری‏ ات گشوده‏‌ام. ما مسلمانیم و متحد؛ بین ما فاصله‏‌ای نیست. فریادمان یکی است. آی فلسطینی! کبوتران سپید را ببین؛ به مبارک باد این همه ایثار آمده‌اند. چشم‏‌هایم را که می‏‌بندم، مرزها را درنوردیده‏‌ام و کنار تواَم؛ هم‏رزم و هم‏سنگر تو. فریادمان یکی است و خواسته‏ مان نیز. ما از ازل، هم‏ پیمان بوده‏‌ایم که جشن پیروزی بر شیطان را با هم برگزار کنیم. فریاد اتحادم، گوش و دل استکبار را لرزانده است. از همین راه دور، عجز و ناتوانی‏‌اش را به نظاره نشسته‏‌ام. او خوب می‏‌داند که این پرچم سرخ، همیشه پابرجاست و روزی زیتون، طعم واقعی‏‌اش را خواهد یافت. من، ایران سرافرازم؛ برادر تو. صدای من را از سرزمین عاشورائیان می‌شنوی. ای قدس؛ ای مأمن رفیع پیامبران صلح و آزادی؛ میعادگاه مبارک عشق و حماسه و ایمان! نام تو با تمام دلم پیوند خورده است. در سینه‏‌ام که یاد تو می‌‏آید، عطر هزار بوته زیتون، شوق هزار پنجره پرواز، را به دست‏‌های خسته‏‌ات هدیه می‏‌کنم. عطش و مبارزه، میراث مردان مقدس است و ایثار و ایستادگی، جهیزیه دختران سپیدبخت بیت‏ المقدس. وقتی مقاومت می‏‌کنی، نام تو، مثل زیباترین نوا، از نای بزرگان جهان آواز می‏‌شود. نام تو، هم‏ ردیف خوبی‏‌هاست... و من، ایران سرفرازم؛ برادر مبارز تو؛ برادر بزرگی که پیش از تو، بر جنازه استکبار، آوای پیروزی سر داده است. دست‏‌هایت را به دست من بده تا گرمی دل و اندیشه‏‌ام، برادری دین و اعتقاد ما را به تصویر بکشد. صدای من را از ایران سرافراز می شنوی. بگذار از ایران برایت بگویم تا، سینه پر از خشمش را از استکبار و رژیم غاصب، برایت نشان دهد: اینجا ایران است....  اینجا ایران است، با مردمانی مردآئین و با تاریخی سراسر عزت و افتخار. و این بیانیه، به منزله ادای دینی است از سوی مردمان غمخوار دردهای بیکرانت، از سرزمین عاشورایی و مقاوم ایران اسلامی، برای سروهای پایداری‌ات ای سرزمین قرآنی قدس. و فرود آوردن سر تسلیمی است به عظمت و بلندای نام همیشه زیبایت ای قبله ی اول مسلمین. ما، امسال نیز در کنار تو هستیم و، مرهم دردها و بغض‌هایت؛ با تصاویر امام راحل عظیم‌الشأنی که، آخرین جمعه ماه مبارک رمضان را، روز جهانی تو نامید تا دل‌هایمان، بیش از پیش در کنارت باشد؛ با یاد سردار پرآوازه سپاهمان که آن را قدس نامیده‌ایم. تا دشمن بداند که: قدس شریف را آزاد خواهیم کرد تا دنیا بداند که، چه بر سر هر کوی برزنمان حاضر شویم و چه نه، این پیام همیشگی ماست: ما بنای کفر اعداء را به آتش می‌کشیم خیمه طغیان و بلوا را به آتش می‌کشیم آن زمان بگذشت قشری حکم بر دنیا کند ما غرور حکمفرما را به آتش می‌کشیم برد موشک‌های ایرانی کم از سجیل نیست با همان‌ها فوج اعداء را به آتش می‌کشیم گر زیادی دشمن غاصب رجزخوانی کند شهر تل‌آویو و حیفا را به آتش می‌کشیم ای فلسطین خواهد آمد موسم آزادی‌ات ما به آهی خصم رسوا  را به آتش می‌کشیم ای قدس، و ای فلسطین! من صدایت را می‌شنوم. و امسال نیز، با همان گام‌های پرطنین و استکبارستیزی‌ام، نام بلندت را بر تارک دلم حک خواهم کرد، تا دشمن مشترکمان بداند: نابودی از آن اوست و حق پیروز است. من، تا آخرین نفس، همراه تو، فریاد خواهم زد: مرگ بر آمریکا/ مرگ بر اسرائیل و این فریاد، آرمان من است؛ چه برسر کوی و برزن فریاد برآورم، و چه در همچون سالی که پیش رو داریم، از درون خانه‌ام، فریاد برآورم. امسال، هر خانه ایرانی، منزلگاه توست؛ هر ایرانی، برادر تو؛ وخونخواه سرزمین مشترکمان، قدس.فریاد من را نیز، بشنو و باور کن...». انتهای پیام/‬‬
‫‫ تلاش تلویزیونی برای استمرار مهم‌ترین جلسه ادبی کشور , برنامه "میزبان شما" روی آنتن رفت تا در روزهای کرونایی، مهم‌ترین جلسات ادبی پس از انقلاب را از نگاه شاعران جوان، دنبال کند. , به گزارش خبرنگار فرهنگی خبرگزاری تسنیم، وقتی کرونا آمد و جلوی برگزاری خیلی از برنامه‌های همیشگی را گرفت، تلویزیون برنامه‌ای را تدارک دید که به دیدار شاعران با رهبر انقلاب پرداخت. استان‌های صداوسیما نام این برنامه را "میزبان شما" گذاشت، برنامه‌‌ای با 30 قسمت 15 دقیقه‌ای که از اتفاقات قابل توجه حضور شاعران استان‌های مختلف کشور در ضیافت رهبر انقلاب می‌گوید. "میزبان" با شاعران جوانی که در محضر مقام معظم رهبری شعرخوانی کرده‌اند گفت‌وگو می‌کند. برنامه‌ای که برخی پای ثابت‌ها را یادِ آن فرمایشات حکیمانه و دیدگاه‌های جذاب رهبر انقلاب در مورد حوزه ادبیات می‌اندازد. در کنار محمود حبیبی کسبی، مرتضی امیری اسفندقه هم این برنامه را اجرا می‌کند. این برنامه به سفارش شبکه شما در محل گلزار شهدای غواص حوزه هنری انقلاب اسلامی و در جوار مسجد آیت‌الله خامنه‌ای ضبط شده و تا پایان ماه مبارک رمضان با تمرکز ویژه بر مناجات‌های ادبی ساعت 22:45 از شبکه شما روی آنتن می‌رود. سیدهادی شریف‌زاده کارشناس رسانه با نگاهی به این برنامه تلویزیونی، یادداشتی را در اختیار خبرنگار تسنیم  قرار داده است. مشروح این یادداشت در ادامه از نظرتان می‌گذرد: «شعر باید زنده باشد و نسبت به مسائل جاری و نیازهای کشور موضع داشته باشد»؛ این جمله فرازی از بیانات و توصیه‌های رهبر معظم انقلاب (مدظله‌العالی) در دیدار شاعران با ایشان است. دیداری که هر سال در ایام ماه مبارک رمضان برگزار می‌شد و شاعران از رهنمودها و توصیه‌های مقام معظم رهبری در خصوص بایسته‌ها و ظرفیت‌های بی‌نظیر شعر و نقش و جایگاه آن در تبیین اولویت‌ها و راهبردهای سیاسی و اجتماعی و نیازها و اولویت‌های کشور در حوزه ملی و بین‌المللی بهره‌مند می‌شدند. نتیجه این راهنمایی‌ها، انتشار اشعار و سروده‌های متعدد به زبان‌های فارسی و عربی در ایران و کشورهای جهان اسلام بود که ریشه‌های شعر متعهد و انقلابی و بنیان شعر مقاومت را مستحکم و عمیق‌تر کرد و روح تازه‌ای به کالبد شعر و هنر انقلابی دمید. بر این اساس، جلسات نیمه رمضان شاعران با رهبر معظم انقلاب (مدظله ‌ العالی) را باید از یکسو محفلی برای معرفی شاعران جوان و ارتقای شعر و ادب فارسی و از سوی دیگر، زمینه‌ای برای تشکیل حلقه و حرکت جدید ادبی در کشورهای اسلامی دانست. اهمیت و ضرورت این محفل ارزشمند ادبی و تأثیری که این نشست صمیمانه در ایجاد زنجیره‌ای قوی از ادبیات مقاومت در ایران و کشورهای جهان اسلام داشت، باعث شد تا در این ایام که به‌دلیل شیوع بیماری کرونا امکان برگزاری این جلسه میسّر نشده است، رسانه ملی در قالب تهیه و تولید ویژه‌برنامه‌ای با همین موضوع به نام "میزبان شما" که با حضور شاعران مدعو در ضیافت افطار رهبر معظم انقلاب، در شبکه شما ساخته شد و هر شب از این شبکه پخش می‌شود و در 30 گفت‌وگوی 15 دقیقه‌ای، میزبان شاعران مدعو از استان‌ها و نقاط مختلف کشور در دیدار با مقام معظم رهبری است، با حضور آن‌ها به حال و هوای ضیافت افطار اهالی فرهنگ و شعر و ادب با رهبری می‌پردازد. در این برنامه که با استقبال مخاطبان و به‌ویژه اهالی شعر و ادب همراه بوده است، با شاعران مدعو استانی درباره ظرایف ادبی آثار ارائه شده در محضر رهبر معظم انقلاب (مدظله‌العالی)، نکته‌بینی‌ها و دیدگاه‌های تخصصی ایشان در باب این اشعار گفت‌وگو می‌‌شود و با یادآوری و توجه دوباره به توصیه‌های معظم‌له، تلاش می‌شود تا با بررسی و تحلیل این نکات، ظرایف، گفت‌و‌گو و تبادل‌نظر در خصوص آن‌ها، این جریان فرهنگی و آموزشی، همچنان به‌شکلی مستمر و هدفمند و با مدنظر قرار دادن افق متعالی شعر و هنرانقلابی در مسیری والا و جریان‌ساز ادامه یابد. بی‌تردید، این تلاش رسانه‌ملی در کنار دیگر اقدامات و فعالیت‌های تولیدی ویژه ایام شیوع کرونا، راهبردی مؤثر در استمرار برنامه‌ها و جلسات ارزشمند فرهنگی و آموزشی است و باعث تشویق و ترغیب شاعران جوان و مستعد کشور در نهادینه‌کردن رهنمودها و توصیه‌های ارزشمند رهبری در خصوص شعر متعهد انقلابی خواهد بود؛ چراکه بسیاری از شعرا و صاحب‌نظران این حوزه معتقدند که جلسات نیمه رمضان شاعران با رهبر معظم انقلاب (مدظله)، مهم‌ترین جلسات ادبی پس از انقلاب اسلامی است که بسیاری از جریان‌های شعری در برهه‌های مختلف، الهام‌گرفته از تذکرات و بیانات رهبری در این جلسات است که نمونه‌ شاخص آن را می‌توان در شعر مقاومت دید که در سال‌های گذشته تلاش کرد تا همپای اتفاقات جهان اسلام حرکت کند و بی‌تفاوت از کنار رخدادهای مهم روز نگذرد. امید آنکه ویژه‌برنامه "میزبان شما" که با تلاش معاونت امور استان‌های رسانه‌ملی تهیه و تولید شده، بتواند در این مقطع زمانی خاص به‌عنوان حلقه‌ای واسط برای این جلسات عمل کند و در تقویت و استمرار این جریان مهم ادبی مفید و مؤثر واقع شود. انتهای پیام/‬‬
‫‫ زنگ قرآنِ تلویزیون از شنبه می‌خورد , "زنگ قرآن، زنگ زندگی" ویژه برنامه‌ تلویزیونی برای آموزش کتاب درسی قرآن در تمامی مقاطع تحصیلی است که از شنبه سوم خرداد به مدت ۶ روز، اشکالات درسی دانش‌آموزان را برطرف می‌کند. , به گزارش خبرنگار فرهنگی خبرگزاری تسنیم، براساس اعلام شبکه قرآن و معارف سیما ویژه برنامه "زنگ قرآن، زنگ زندگی" با رویکرد آموزش کتاب‌های درسی قرآن، هدیه‌های آسمان، پیام‌های آسمان و دین و زندگی در تمامی مقاطع تحصیلی و پیش دبستانی از شنبه سوم خردادماه الی نهم خردادماه به سؤالات و اشکالات مطرح شده دانش‌آموزان که در قالب فایل‌های تصویری به برنامه ارسال شده است، پاسخ می‌دهد.  شبکه قرآن و معارف سیما با همکاری سازمان پژوهش و برنامه‌ریزی آموزشی وزارت آموزش و پرورش جدول زمان‌بندی شده آموزش کتاب درسی قرآن را به دلیل تعطیلی مدارس در دستور کار خود قرار داد و صبح‌ها ساعت 10:15 زنگ اول کلاس قرآن و ساعت 11:15 زنگ دوم آن خواهد بود و همچنین عصرها ساعت 16:30 زنگ سوم و ساعت 16:45 زنگ چهارم از آنتن این شبکه پخش خواهد شد. پیش از این مسعود احمدی‌افزادی رئیس شبکه آموزش و متولی مدرسه تلویزیونی درباره رسالت شبکه‌های تلویزیونی و تدریس شبکه قرآن به خبرنگار تسنیم  گفته بود: "مادامی که دانش‌آموزان به مدرسه نمی‌روند و ستاد مبارزه با کرونا نظرش بر تعطیلی باشد این طرح را با قدرت ادامه خواهیم داد. البته که بعد از پایان این دوره و شرایط، این شیوه تدریس را به عنوان پنجره آموزشی با استمرار و همکاری با وزارت آموزش و پرورش ادامه خواهیم داد. در شبکه آموزش به عنوان شبکه محور مدرسه تلویزیونی ایران روزانه 24 کلاس ارائه می‌شود. شبکه 4 به عنوان شبکه مکمل، 12 کلاس از صبح تا ظهر و برخی از دروس قرآن و معارف اسلامی را نیز شبکه قرآن تدریس می‌کند. مسائل مربوط به تربیت‌بدنی و ورزش دانش‌آموزی در شبکه 2 سیما دنبال می‌شود. در کنار این خدمات آموزشی تلویزیونی، رادیو جوان، رادیو فرهنگ و دیگر شبکه‌های رادیویی روزی 2 ساعت به ارائه کلاس‌های آموزشی مختلف برای دانش‌آموزان، می‌پردازند." دانش‌آموزان می‌توانند با مراجعه به پایگاه اینترنتی شبکه قرآن و معارف سیما به نشانی www.qurantv.ir برنامه آموزشی خود را دریافت کنند. انتهای پیام/‬‬
‫‫ اهالی "زیرخاکی" به ترکیه می‌روند , مدیر گروه فیلم و سریال مرکز سیمافیلم اعلام کرد که فصل اول "زیرخاکی" بخش‌های ناتمام ندارد و بخش‌های باقیمانده برای فصل دوم سریال است؛ تصویربرداری دنباله داستان در ترکیه خواهد بود. , به گزارش خبرگزاری تسنیم، بهرنگ ملک‌محمدی مدیر گروه فیلم و سریال مرکز سیمافیلم در خصوص انتشار مطالبی با مضمون ناتمام ماندن فصل اول سریال "زیرخاکی" به دلیل کرونا گفت: از ابتدا برای فصل اول سریال به همین شکل برنامه‌ریزی شده بود و شرایط پیش آمده کرونا باعث توقف سریال در بخش اول نشد و فصل اول به همان شکل برنامه‌ریزی شده روی آنتن رفت. وی افزود: توقف تصویربرداری سریال به دلیل شیوع ویروس کرونا مربوط به فصل دوم سریال است و هیچ ارتباطی با فصل اول مجموعه ندارد. در فصل دوم سریال بخشی از داستان در ترکیه پیگیری می‌شود که به دلیل شیوع ویروس کرونا و بسته شدن مرزها، تصویربرداری بخش‌های مربوط به ترکیه متوقف شد. ملک‌محمدی اضافه کرد: در حال حاضر گروه تولید سریال آماده‌اند تا به محض بازگشایی مرزها و برطرف شدن موانع تولید سریال بر اثر کرونا، به سرعت کار را به سرانجام برسانند. مدیرگروه فیلم و سریال سیمافیلم در پایان با اشاره به استقبال خوب مخاطبان از مجموعه تلویزیونی «زیرخاکی» بر اساس آمار نظرسنجی‌های مرکز تحقیقات اظهار کرد: خوشحالیم که سریال "زیرخاکی" مورد توجه مخاطبان قرار گرفته و ان‌شاءالله با ادامه تصویربرداری فصل دوم نظر مخاطبان محترم سریال بیش از پیش جلب شود. انتهای پیام/‬‬
‫‫ شب شعر مجازی «قدس آزاد» برگزار می‌شود+پوستر , شب شعر مجازی «قدس آزاد» به همت محفل شعر "قرار" و تلویزیون اینترنتی "تیوا" برگزار می‌شود. , به گزارش خبرنگار فرهنگی خبرگزاری تسنیم، به مناسبت فرا رسیدن روز قدس شب شعر  مجازی "قدس  آزاد" با مشارکت محفل شعر "قرار" و تلویزیون اینترنتی تیوا برگزار می شود. در این برنامه که بصورت زنده از از شبکه تیوا و صفحه اینستاگرام محفل شعر "قرار" پخش خواهد شاعرانی همچون احمد بابایی ،قاسم صرافان،سیدحسین متولیان،مرتضی حیدری آل کثیر،فاطمه طارمی به عنوان میهمان در این برنامه حضور دارند. اجرای این برنامه به عهده فضه‌سادات حسینی است. مراسم امشب پنجشنبه از ساعت 22 الی 23:30 پخش خواهد شد.  علاقه مندان می‌توانند این برنامه از آدرس TVA.tv  و صفحه محفل شعر قرار @gharaaar تماشا کنند. انتهای پیام/‬‬
‫‫ بیداری و بصیرت یعنی حرکت در جهت ظهور منجی , می‌دانم که باید فرصت را مغتنم بشمارم و از خدای لیلةالقدر توفیق قرار گرفتن قرآن در قلبم را طلب کنم تا روش زندگی‌ام را قرآنی کند، بیداری و بصیرت را که همان حرکت در جهت ظهور منجی عالم بشریت است از لطف و رحمتش نصیبم کند ... , به گزارش خبرنگار فرهنگی خبرگزاری تسنیم، می‌دانم که شب قدر برای رو به روی قرآن گرفتن و گذاشتن آن بر سر نیست، می‌دانم بیداری شب قدر بدون بی‌قراری مقصد راه نیست، می‌دانم دوری یک ساله از قرآن و شب‌زنده‌داری را نمی‌توان با یک شب آن هم بدون درک نَمی از یمِ حقیقتش جبران کرد. می‌دانم شب قدر فرصتی است بی‌نظیر و به هیچ بهانه‌ای نباید آن را از دست داد؛ چرا که از دست دادنش خسراتی است جبران‌ناپذیر. می‌دانم که باید فرصت را مغتنم بشمارم و از خدای لیلةالقدر توفیق قرار گرفتن قرآن در قلبم را طلب کنم تا روش زندگی‌ام را قرآنی کند. بیداری و بصیرت را که همان حرکت در جهت ظهور منجی عالم بشریت است از لطف و رحمتش نصیبم کند، بخواهم که بارم را سبک کند و پر و بالی عطا کند تا با سرعت در جهت بر آورده شدن حاجات امام زمانم حرکت کنم و بر سر عهد و پیمانی که هر روز با او می‌بندم باقی بمانم «الْمُسَارِعِینَ إِلَیْهِ فِی قَضَاءِ حَوَائِجِهِ» و می‌دانم که تحقق قدر من در تحقق این بخش از دعای عهدم است. سرم را می‌زنم از بی‌کسی گاهی به درگاهی نه با خود زاد راهی بردم از دنیا، نه همراهی اگر زاد رهی دارم همین اندوه و فریاد است "نه بر مژگان من اشکی نه بر لب‌های من آهی" غروبی را تداعی می‌کنم با شوق دیدارش تماشا می‌کنم عطر تنش را هر سحرگاهی دلم یک بار بویش را زیارت کرد... این یعنی نمی‌خواهد گدایی را براند از درش شاهی پس با امیدی وافر در روز بیست و هفتم ماه مبارک رمضان، از خدای رئوف می‌خواهم آنچه را خوبانش می‌خواهند: «اللهمّ ارْزُقْنی فیهِ فَضْلَ لَیْلَةِ القَدْرِ وصَیّرْ أموری فیهِ من العُسْرِ الى الیُسْرِ و اقْبَلْ مَعاذیری وحُطّ عنّی الذّنب والوِزْرِ یا رؤوفاً بِعبادِهِ الصّالِحین؛ خدایا مرا در این روز فضیلت شب قدر را روزی‌ام کن و در آن کارهاى مرا از سختى به آسانى بگردان و بپذیر عذرهایم و گناه و بار گران را از گُرده‌ام بریز؛ اى مهربان به بندگان شایسته خویش.» * حجت‌الاسلام احمد صادقی استاد حوزه و دانشگاه انتهای پیام/‬‬
‫‫ یادداشت|آرمان قدس شریف و تغییر معادلات جهانی در پساکرونا , "آرمان قدس شریف" در جهان پسا کرونا نه تنها رنگ و بوی فرسایش و استیصال را به خود نخواهد گرفت بلکه جبهۀ مقاومت عزم خود را برای نابودی قطعی رژیم منحوس اسرائیل و آزادی قدس شریف جزم خواهد کرد. , به گزارش خبرگزاری تسنیم، حجت‌الاسلام محمدحسین مختاری رئیس دانشگاه مذاهب اسلامی و استاد خارج فقه و اصول حوزه علمیه قم به مناسبت روز جهانی قدس در یادداشتی نوشت:  در عصری به سر می‌بریم که ویروس کرونا، مهمان ناخواندۀ مردم سراسر جهان شده است و ابعاد مختلف بهداشت و سلامت و اقتصاد و سیاست جوامع بشری را تحت تأثیر قرار داده است. روز جهانی قدس که با اندیشه‌های متعالی امام راحل(ره)در جهان اسلام مطرح گردید، از تأثیرات این ویروس منحوس در امان نبوده است، لذا به علت شیوع ویروس کرونا، روز قدس امسال، متفاوت تر از سال‌های گذشته برگزار خواهد شد. در این میان لزوم واکاوی آیندۀ آرمان قدس شریف، به ویژه پس از تضعیف ساختارهای اجتماعی و اقتصادی غرب پس از ناکارآمدی در مقابله با کرونا و ایجاد تغییرات اساسی معادلات جهانی در دوران پساکرونا، غیر قابل انکار است. در وهلۀ نخست باید گفت برخی تجلی‌های الهی، خاص و منطبق بر تکوین است که باید به آن یوم الله اطلاق نمود؛ چرا که جهان را دچار تغییر و دگرگونی خواهد کرد، از این رهگذر خدامحوری، زمان را برای ما بسط خواهد داد و یوم الله به علت تجلیات الهی، از مکانیت خارج می‌شود و در زمان بسط پیدا می‌کند، اینگونه است که شب قدر، شب تجلی الهی، از هزار ماه برتر است. در این بین روز جهانی قدس، یوم الله و از جمله روزهای خاص تجلی خداوند به شمار می‌رود که جهان را تغییر می‌دهد، و به تعبیر امام خمینی( ره): «روز قدس یک روز جهانی است. روزی نیست که فقط اختصاص به قدس داشته‏‎ ‎‏باشد. روز مقابلۀ مستضعفین با مستکبرین است، روزی است که باید سرنوشت ملت‌های مستضعف معلوم شود.» تأمل در کلام نورانی امام راحل نشان می‌دهد که ظهور و تجلی روز جهانی قدس در آخرین جمعۀ ماه مبارک رمضان هر سال، در وهلۀ نخست زمان را بسط می‌دهد و نظام معنایی جدید (بخوانید جهان پدیداری) به نفع مستضعفان جهان رقم می‌زند، سپس نظام کنشی منبعث از سرمایۀ اجتماعی و منطبق بر ارزش‌های الهی از قبیل ایثار و مقاومت، شهادت‌طلبی و آخرت‌گرایی را شکل می‌دهد. از این رهگذر شهادت مظلومانۀ سردار سلیمانی، را نیز باید یوم الله دانست چرا که حرکت مذبوحانۀ آمریکا در ترور سردار سلیمانی، اوج فروپاشی آمریکا و متحدانش و شکل گیری واقعی امت اسلامی در جغرافیای جهان اسلام بر مبنای آزادی قدس شریف، طنین‌انداز نمود؛ در نتیجه منطقۀ غرب آسیا، به ویژه پس از بحران اخیر کرونا در جهان، از لوث وجود آمریکا و متحدان غربی- عربی-عبری پاک خواهد شد. از سوی دیگر نباید فراموش نمود نظم نوین جهانی غرب در جهان پساکرونا به شدت در حال فروپاشی است؛ چرا که ناکامی غرب تعین یافته در مواجهه با ویروس کرونا، در عمل به فروپاشی ساحت اقتصادی و اجتماعی و سیاسی غرب و فروریختن هیمنۀ ابرقدرتی آمریکا و متحدانش منتهی شده است. همچنین ویروس کرونا، تشدید بحران‌های دولت‌های غرب‌گرا در جهان، به ویژه افزایش بحران‌های رژیم‌های ظالم منطقه‌ای را شکل خواهد داد؛ چرا که فقدان سرمایۀ اجتماعی در این کشورها، مواجهه با بحران‌هایی هم چون ویروس کرونا را به علت غفلت از ظرفیت‌های درونی با مخاطرات جدی مواجه کرده است. گرفتاری‌های بحران کرونا در غرب و شرق در حالی است که مردم مظلوم فلسطین، به ویژه مردم مقاوم غزه به سبب تحمل محاصرۀ 13 ساله و مقاومت بی‌امان در برابر فشارهای متعدد نظامی، اقتصادی و سیاسی، به علت سرمایۀ اجتماعی عظیم خود در مقاومت مردمی در برابر دشمن، این بار در در مواجهه با ویروس کرونا نیز علیرغم کمبود امکانات و ملزومات بهداشتی، نه به فرسایش؛ بلکه به ورزیدگی خواهد رسید. این مسأله نشان می‌دهد واپس‌گرایی و فروپاشی برای نظم تعین یافته غرب، حقیقتی انکار ناپذیر است، همانگونه که ارتقای ساختار در حال استقرار و استحکام مردم مقاوم فلسطین در پساکرونا، به علت اصرار بر بومی گرایی و استقلال معرفتی و استفاده از ظرفیت‌های درونی در مقابله با دشمن اجتناب ناپذیر خواهد بود. این مهم، یعنی "آرمان قدس شریف" در جهان پسا کرونا نه تنها رنگ و بوی فرسایش و استیصال را به خود نخواهد گرفت بلکه جبهۀ مقاومت عزم خود را برای نابودی قطعی رژیم منحوس اسرائیل و آزادی قدس شریف جزم خواهد کرد. انتهای پیام/‬‬
‫‫ دعای روز بیست‌وهفتم ماه مبارک رمضان/ خدایا عُذرم را بپذیر , دعای بیست‌وهفتمین روز از ماه مبارک رمضان را به‌‌همراه توضیح آن بخوانیم. , به گزارش خبرنگار فرهنگی خبرگزاری تسنیم، همزمان با آغاز ماه مبارک رمضان ادعیه روزانه این ماه شریف بسیار جای دقت و تفکر دارد. این دعاهای روزانه که در محافل مذهبی خوانده می‎شود توسط ابن‌عباس از حضرت پیامبر اکرم صلّی اللّه علیه و آله و سلّم نقل شده است و علمای بزرگ اسلام آنها را در کتاب خود ثبت و ضبط کرده‎اند و ما این ادعیه را از کتاب «‏اقبال الأعمال» سیدبن طاووس عالم بزرگ شیعه نقل می‌کنیم. این کتاب‏ مانند سایر کتاب‌هاى سید از اعتبار و ارزشی ویژه ‌بین علماى شیعه برخوردار است تا جایی که مرحوم شیخ عباس قمی در «مفاتیح الجنان» بسیار از ادعیه این کتاب استفاده کرده است. اینک به‌‌مناسبت فرا رسیدن بیست‌وهفتمین روز ماه مبارک رمضان، دعای این روز به‌همراه توضیحی دربارۀ آن منتشر شده است: اللهمّ ارْزُقْنی فیهِ فَضْلَ لَیْلَةِ القَدْرِ وصَیّرْ أموری فیهِ من العُسْرِ الى الیُسْرِ و اقْبَلْ مَعاذیری وحُطّ عنّی الذّنب والوِزْرِ یا رؤوفاً بِعبادِهِ الصّالِحین. خدایا مرا در این روز فضیلت شب قدر را روزی‌ام کن و در آن کارهاى مرا از سختى به آسانى بگردان و بپذیر عذرهایم و گناه و بار گران را از گُرده‌ام بریز؛ اى مهربان به بندگان شایسته خویش. حجت‌الاسلام حسن شریعت‌زاده کارشناس مسائل دینی در گفت‌وگو با تسنیم به بیان نکاتی دربارۀ دعای امروز ماه رمضان پرداخت و گفت: در بعضی روایات نبی اکرم صلی الله علیه و آله آمده است که روز قدر و شب قدر شاید روز بیست و هفتم باشد. به گفتۀ قرآن در لیلةالقدر قرآن بر قلب انسان کامل نازل می‌شود و انسان کامل یک نفر است. بنابراین دیشب و امروز در حقیقت متعلق است به امام عصر عجل الله تعالی فرجه الشریف که همان انسان کامل باشد، خدایا تو خودت در قرآن و وعده دادی که بعد از دوران سختی دوران آسانی بر انسان می‌رسد امروز دعایم را مستجاب کن و امور زندگانی‌ام را از سختی به آسانی تبدیل کن. خدایا به من توفیق بده از آخرین شب‌ها و ساعت‌های این ماه با برکت استفاده کنم زیرا پیامبر می‌فرمود: علی جان! از این فرصت‌های عمر استفاده کن. امیرالمومنین علیه‌السلام می‌فرماید: از رسول خدا پرسیدم که در شب قدر چه چیزی را از خدا بخواهم، حضرت فرمود: علی جان! از خدا عافیت درخواست کن.  قرآن می‌فرماید هر کسی از ذکر الهی روی برگرداند زندگی او دچار دگرگونی و سختی می‌شود، شاید مفهوم این سختی، سختی معاش دنیایی نباشد بلکه همین که انسان از مناجات با حق دور شده همین معیشت سخت است خدایا عذرم را بپذیر یا محسن یا مجمل. امروز عرضه می‌دارد خدایا! عذر مرا در قصور خدمت به بنده‌ات بپذیر و گناهم را نادیده بگیر ای کسی که به بندگانت مهربانی. مرا جز بندگان صالح یعنی اهل صلاح و خیر و نیکی قرار بده و در این ساعات آخر ماه مبارک رمضان مرا موفق به استفاده حداکثری از این لحظات بگردان، ای کسی که تمام توفیق در دستان تو است، ای مهربان عالم. انتهای پیام/‬‬
‫‫ آیت‌‌الله کعبی: "قدس" خرمشهر دیگری می‌شود/"کرونا" مانع بزرگداشت روز قدس نمی‌شود , عضو جامعه مدرسین حوزه علمیه قم در گفت‌وگو با تسنیم گفت: با همین روحیۀ مقاوم در شکست عملیات حصر آبادان، فتح‌المبین، طریق‌القدس، بیت‌المقدس و خرمشهر، قدس نیز به یاری پروردگار آزاد خواهد شد. , آیت‌الله عباس کعبی عضو جامعه مدرسین حوزه علمیه قم و عضو مجلس خبرگان رهبری در گفت‌وگو با خبرنگار فرهنگی تسنیم به‌مناسبت فرا رسیدن روز جهانی قدس گفت: روز قدس روز تجدید پیمان با آرمان فلسطین و اتحاد، هم‌افزایی و مبارزه برای آزادی قدس شریف است. این روز را همۀ آزادی‌خواهان در مقابل رژیم کودک‌کش صهیونیستی گرامی می‌دارند و البته باید گفت که حوادثی مانند کرونا نمی‌تواند مانع بزرگداشت باشکوه روز قدس شود. وی افزود: یکی از جلوه‌های برگزاری شکوهمند روز قدس، سخنان رهبر معظّم انقلاب اسلامی خواهد بود. محور مقاومت با آمادگی کامل و با وحدت و همگرایی بیش از گذشته برای نابودی رژیم صهیونیستی آمادگی دارد. این آمادگی جبهۀ مقاومت اسلامی رژیم غاصب را به ترس و وحشت انداخته است. عضو مجلس خبرگان رهبری اضافه کرد: روز قدس نماد خشم مقدس امت اسلامی علیه صهیونیسم بین‌الملل با استفاده از ظرفیت معنوی جمعۀ آخر ماه مبارک رمضان است. روز قدس روز اسلام و روز عزّت و کرامت امت اسلامی است. به گفتۀ وی، یکی از جلوه‌های دیگر روز قدس امسال مقابله با طرح معاملۀ قرن است، معاملۀ قرن قطعاً با حضور امت اسلامی رو به سقوط و شکست خواهد رفت. یکی از جلوه‌های دیگر روز قدس امسال مقابله با عادی‌سازی ارتباط با رژیم صهیونیستی است. عضو جامعه مدرسین حوزه علمیه قم عادی‌سازی ارتباط با رژیم غاصب اسرائیل را خیانت به اسلام و قرآن دانست و اظهار کرد: استراتژی آزادی فلسطین در حالی عملیاتی شدن است. امروز رهبر معظم انقلاب اسلامی بعد از امام خمینی(ره) پرچم آزادی فلسطین و قدس را به دست گرفته‌اند و شاهد تلاش‌های زیادی برای بیداری اسلامی بوده‌ایم. آیت‌الله کعبی گفت: باید در روز قدس از شهدای مقاومت از شهید عماد مغنیه تا بسیاری از شهدای دیگر جبهۀ مقاومت و به خصوص سردار شهدای مقاومت اسلامی حاج قاسم سلیمانی و شهید ابومهدی المهندس یاد، تجلیل و قدردانی کنیم. وی افزود: منطق شهید سلیمانی برای آزادی قدس منطق پایدار است و شهدای آزادی قدس این راه را با خون مطهر خود هموار کرده‌اند و این مسیر ادامه خواهد داشت و جبهۀ مقاومت نیز مصمم‌تر از گذشته در این مسیر قدم بر می‌دارد. رژیم صهیونیستی امروز ضعیف‌تر از گذشته است. عضو مجلس خبرگان رهبری تأکید کرد: در آینده‌ای نزدیک شاهد این خواهیم بود که قدس خرمشهری دیگری خواهد شد. با همین روحیۀ مقاوم در شکست عملیات حصر آبادان، فتح‌المبین، طریق‌القدس، بیت‌المقدس و خرمشهر، قدس نیز به یاری پروردگار آزاد خواهد شد. انتهای پیام/‬‬
‫‫ کارگردانانِ یهودی ــ فراماسونری در پشت صحنه‌ی فسادِ عالم‌اند , سازمان مردم نهاد جمعیت حامیان آزادی قدس شریف طی بیانیه‌ای، توطئه صهیونیست‌ها را در راستای برنامه یهودی - فراماسونری برشمرد. , به گزارش خبرنگار فرهنگی باشگاه خبرنگاران پویا، سازمان مردم نهاد جمعیت حامیان آزادی قدس شریف به مناسبت ایام فرارسیدن روز جهانی قدس بیانیه‌ای به شرح ذیل منتشر کرد. مسلمانان و آزادگان جهان، امسال برای چهل و دوّمین سال پیاپی،  با لبیک به ندای ملکوتی حضرت امام خمینی (ره)، ضمن استقبال از روز جهانی قدس، با آرمان آزادسازی فلسطین و حذف رژیم جعلی اسرائیل از صفحۀ روزگار، تجدید میثاق می‌کنند. برگزاری چهل و دومین همایش بزرگ جهانی روز قدس در سراسر عالم، به منزلۀ اعلام موضع مشترک مردم اقصی نقاط گیتی، علیه غاصبان فلسطین و بلکه مشتی یهودی دزدِ نژادپرست و غارتگر بر ارکان قدرت نظام سلطۀ جهانی است؛ مشتی یهودی صهیونیست که در مسیر اغراض غارتگرانه و سلطه طلبانه خود، جهان اسلام و بلکه دنیای بشریت را به  آتش و خون و فساد کشیده‌اند، اما هربار آتش فتنه‌شان به خاموشی گرایید؛ چرا که خداوند است که آتش پیکار آنها را هربار خاموش می‌کند آنجا که فرمود «... کُلَّما أَوْقَدُوا ناراً لِلْحَرْبِ أَطْفَأَهَا اللَّهُ وَ یَسْعَوْنَ‏ فِی الْأَرْضِ فَساداً وَ اللَّهُ لا یُحِبُّ الْمُفْسِدینَ؛ هر بار که (یهود) آتشى براى پیکار برافروختند، خدا آن را خاموش کرد؛ و در زمین براى فساد مى‌‏کوشند در حالی که خدا مفسدان را دوست نمى‌‏دارد.» (مائده64) کیست نداند که دسیسه شیطانی انتقال لانه شیطان بزرگ از تل آویو به بیت‌المقدس و  اعلام قدس به عنوان پایتخت دولت صهیونی، نقشه توطئه آمیز «معامله قرن» طرح الحاق بخش‌هایی از کرانه غربی رود اردن به دولت اسرائیل، کشتار جنون آمیز جوانان غیور و به پا خاسته فلسطینی، تحمیل انواع فشارها و محاصره اقتصادی، غذایی، دارویی و درمانی مردم مظلوم غزه، محاصره و کشتار وحشتناک مردم مظلوم یمن، حوادث تلخ و اسفبار کشورهای اسلامی، از عراق، سوریه، بحرین، لبنان، افغانستان، پاکستان، کشمیر، میانمار در آسیا و تا الجزایر، مصر، سودان، مراکش، لیبی، نیجریه و... در آفریقا، انهدام هدفمند زیرساخت‌ها و آثار تمدن اسلامی در برخی ممالک اسلامی از سوی گروه‌های تکفیری، اسلام‌هراسی در جهان غرب، کشتار سیاهان به بهانه‌های واهی در ایالات متحده، انواع فشارهای سیاسی، اقتصادی، روانی و تبلیغاتی علیه جمهوری اسلامی ایران، به تمامی از سوی یک کانون واحد یهودی - فراماسونری مستقر در اروپا و آمریکا طراحی شده و سیاست‌گذاران و برنامه‌ریزان و کارگردانان پشت صحنه آن جز صاحبان یهودی و صهیونیست کمپانی‌ها و تراست‌های غارتگر بین‌المللی نیستند. این قوم نابکار از طریق نفوذ و به دست گرفتن اهرم‌های قدرت ایالات متحده آمریکا و اتحادیه اروپا، سازمان ملل، شورای امنیت، بانک جهانی، صندوق بین المللی پول، سازمان انرژی هسته ای و ...، دنیای امروز را قربانی مطامع شیطانی خود ساخته و بشریت را به مصیبت‌های بزرگی دچار و گرفتار کرده‌اند. دامن زدن به قحطی و گرسنگی در برخی مناطق محروم جهان و ایجاد و شیوع انواع بیماری‌ها و ویروس‌های مرگبار جز ساخته و پرداخته قبیله نژادپرستانی نیست که خود را «قوم برگزیده» و بقیه اقوام، ملل و دنیای بشری را خارج از نوعِ انسان تلقی و دسته‌بندی می‌کنند. به طور قطع و یقین باید اذعان کرد که اعلام روز جهانی قدس به عنوان یکی از بزرگ‌ترین ابتکارات معمار بزرگ انقلاب اسلامی، نه یک حرکت نمادین و سمبلیک، بلکه راهبردی حکیمانه در جهت بیداری، هشیاری، اتحاد و بسیج افکار جهانی در تقابل با جنایتکاران و چپاولگران صهیونیست بین‌الدولی بوده است؛ آن چنان که خود آن بزرگ مرد تاریخ فرموده بود: « روز قدس که همجوار قدر است، لازم است که در بین مسلمانان احیا شود و مبداء بیداری و هوشیاری آنان باشد و از غفلت‌هایی که در طول تاریخ، خصوصاً سده‌های اخیر شده است، بیرون آیند [...] و مسلمانان جهان مقدرات خود را به دست قدرت خود پایه‌ریزی و پایه‌گذاری کنند.» رویدادها و تجارب تاریخی چند دهه اخیر به خوبی ثابت کرده است که روز جهانی قدس، نقطۀ عطف تاریخ ملل اسلامی و بلکه آزادگان و مستضعفان است که دنیای معاصر را در آستانه بهاری نو قرار داده است. همه این‌ها بشارت می‌دهد که حوادث و رخدادهای آتی و آینده عالم بر مدار سنت‌های لایتغیر الهی رقم خواهد خورد و در آینده‌ای نه چندان دور ابنای یهودا و سامری‌زادگان چون فراعنه و قارون‌ها از اریکه قدرت به زیر کشیده خواهند شد.  براین اساس نوکران و ایادی محلی و منطقه‌ای آن‌ها نیز، یکی پس از دیگری، چون محمدرضا در ایران، سادات و مبارک در مصر، صدام در عراق، قذافی در لیبی، بن علی در تونس، عمر البشیر در سودان و ... ، در زباله‌دان تاریخ سقوط خواهند کرد. سازمان مردم نهاد جمعیت حامیان آزادی قدس شریف از عموم مسلمانان و آزادگان، به ویژه مردم مسلمان و شهیدپرور ایران دعوت می‌کند به تبعیت از بزرگ پرچمدار و معمار نهضت اسلامی ضمن تجدید میثاق با آرمان آزادسازی قدس شریف و سراسر خاک فلسطین و اعلام نفرت و انزجال نسبت به شیطان بزرگ و صهیونیسم بین‌الملل، پیام حکیمانه رهبر فرزانه انقلاب اسلامی را آویزه گوش قرار دهند که: « ... روزی قدس را و همه این ایام حسّاس را که لیلةالقدر تاریخ اسلام است، به بیداری و هشیاری بگذرانیم و تا مطلع‌الفجر نجات ملت‌های مسلمان و مخصوصاً ملت شجاع و مظلوم فلسطین، دست از تلاش نکشیم.» سازمان مردم نهاد جمعیت حامیان آزادی قدس شریف     1399/2/30                                            25 رمضان المبارک 1441                  انتهای‌پیام/‬‬
‫‫ شرح تشرف پیرمردی ۹۶ ساله در تازه‌ترین اثر موسوی‌مطلق , کتاب «پیرمرد عاشق شد» اثر حجت‌الاسلام سیدعباس موسوی مطلق منتشر شد. , به گزارش باشگاه خبرنگاران پویا کتاب «پیرمرد عاشق شد» اثر حجت‌الاسلام سیدعباس موسوی مطلق کارشناس مذهبی منتشر شد. این کتاب شرح دلدادگی پیرمردی فرتوت و با اراده است که در طلب نوع خاصی از گنج بود تا اینکه کار او به عشق ختم شد و با عاشقی به کمال رسید. این کتاب شرح زندگی و تشرف پیرمردی 96 ساله به نام بصری است که در 24 مجلس تهیه و گردآوری شده است. انتهای‌پیام/‬‬
‫‫ شبکه نمایش خانگی|«هم‌گناه» تا اطلاع ثانوی دست مخاطبانش را در پوست گردو گذاشت! , با دیدن یک دوجین بازیگران مطرح سینما در «هم‌گناه»، مبادا انتظارات عجیبی پیدا کرده و فکر کنید خبری شده است؛ خیر! درب سریال‌های ساخته شده در شبکه نمایش خانگی همچنان بر همان پاشنه قدیمی می‌چرخد! , به گزارش خبرنگار فرهنگی خبرگزاری تسنیم، سریال «هم‌گناه » همچون غالب سریال‌های پخش شده در شبکه نمایش خانگی، سریالی کلیشه‌ای و میانمایه است؛ با دیدن یک دوجین بازیگران مطرح سینما در این سریال، مبادا انتظارات عجیبی پیدا کرده و فکر کنید خبری شده است! خیر! درب سریال‌های ساخته شده در شبکه نمایش خانگی همچنان بر همان پاشنه قدیمی می‌چرخد! طبق معمول، امر اخلاقی به قربانگاه رفته و هرزگی اخلاقی و فساد مفرط جای آن را گرفته‌اند! نه شخصیت‌پردازی درستی وجود دارد و نه دیالوگ‌نویسی‌ها سنجیده و دقیقی!  مشخص است که سازندگان در روندی مستعجل و فاقد مفصل‌بندی لازم، صرفاً تلاش کرده‌اند که سر و ته قصه را به شکلی آبکی به هم وصل کنند و تا اطلاع ثانوی دست مخاطبان در پوست گردو بگذارند!  از اینها که بگذریم، وقتی سازندگان به‌ ناگاه در قسمت دوازدهم سریال "هم‌گناه" و درحالی که داستان هنوز شروعی محرک نداشته است، از پایان فصل اول خبر می‌دهند، توهین به ادراک مخاطب نیست؟  فصل‌بندی سریال‌ها در همه جای دنیا و حتی همین ایران تابع اصول و قواعدی معینی است؛ نمی‌شود که بدون پیشروی داستان یا باز کردن گره‌های افکنده شده یا پرداخت درست شخصیت‌ها، به‌صرف رهایی از انتقادات، از پایان فصل اول سخن گفت. فاجعه زمانی تکمیل می‌شود که با نشان دادن سکانسی از مهدی پاکدل و یک نابازیگر زن با تصویری های‌خاص یادآور فیلم‌های خاص قرار است برون‌رفتی از تکرار مکررات ایجاد شود اما  داستان به‌مانند جنینی کورتاژشده شکل نمی‌گیرد و پرواضح است که دکوپاژی شلخته و بی‌حوصله با مدعای رضایت 98 درصدی مخاطب جمع نمی‌شود!  مخاطبان برای تماشای سریال‌های خانگی یا باید اشتراک فیلیمو و نماوا بخرند یا پول دی‌وی‌دی دهند و دربرابر تلویزیون بنشینند که هرچه نشان داد، بی‌خیال باشند. وقتی مخاطب برای تماشا هزینه می‌کند، طبیعتاً انتظار دارد که سریال‌سازان هم برای جذابیت داستان و کیفیت دراماتیزه کردن آن وقت صرف کنند؛ گناه مخاطب شبکه نمایش خانگی چیست که باید سریالی چون «هم‌گناه» را تماشا کند؟  بعید است حتی پرطرفدارترین سریال‌های ایرانی مثل "متهم گریخت" هم 98درصد کسب رضایت کرده باشد اما ظاهراً فیلیمو و نماوا که خود تولیدکننده بودند، خودشان هم آمارهای شبه‌تخیلی درباره جلب رضایت مخاطبان خلق می‌کنند!  سریال "هم‌گناه" نه داستان‌پردازی تعلیق‌واری دارد و نه شخصیت‌پردازی ویژه‌ای؛ گویی سریال صرفاً از تیپ‌های تکراری و موقعیت‌های فاقد استدلالی پر شده است که همچون برخی تیزرهای تبلیغاتی رسانه ملی روی اعصاب مخاطب رژه می‌روند. سازندگان "هم‌گناه" حتی اگر سریال‌های خارجی را ندیده باشند "ستایش" را که دیده‌اند! "نون خ" را که دیده‌اند. در چنین سریال‌هایی فصل اول هم افتتاحیه درستی دارد و هم اوج و پایان‌بندی معقول اما "هم‌گناه" به انتهای فصل اول می‌رسد بدون آن که تحرکی نسبی در ذهن مخاطب پدید آورد.  آقایان سازنده! حداقل اندکی به احترام مخاطب بیاندیشید و اینطور نباشد که تنگ آمدن قافیه، مجبورتان کند مجددا پایان فصل دوم را اعلام کنید بدون آنکه کوچکترین ضرباهنگی دراماتیک در سریال ایجاد کرده باشید! انتهای پیام/‬‬
‫‫ شهرداد روحانی از ارکستر سمفونیک تهران کنار گذاشته شد , شهرداد روحانی پس از چهار سال حضور در ارکستر سمفونیک تهران از این مجموعه کنار گذاشته شد. , به گزارش خبرنگار فرهنگی خبرگزاری تسنیم، شهرداد روحانی با انتشار متنی در صفحه شخصی‌اش، اعلام کرد که دیگر در ارکستر سمفونیک تهران سِمتی نخواهد داشت. در سال‌های اخیر حضور او به عنوان رهبر ارکستر سمفونیک تهران، با انتقادهای تندی از سوی منتقدان و برخی از اهالی موسیقی همراه بود. بسیاری معتقد بودند که روحانی صلاحیتِ فنی برای رهبریِ ارکستر سمفونیک تهران را ندارد. متن منتشر شده از سوی شهرداد روحانی به این شرح است: «در پایان چهارمین سال همکاری با ارکستر سمفونیک تهران در جایگاه مدیر هنری و رهبر ارکستر، از اینکه فرصتی فراهم گردید تا از آن طریق بتوانم در خدمت هنر و موسیقی کشور عزیزمان؛ ایران باشم، خرسندی خود را ابراز می‌نمایم. فرصتی که به رغم روزهای تلخ و شیرین، با حضور و حمایت علاقه‌مندان و مخاطبان، برای من یادآور خاطراتی فراموش نشدنی خواهد بود. از تک تک نوازندگان ارکستر سمفونیک تهران که در طی این دوران چهار ساله با من همکاری داشتند و همچنین از بنیاد رودکی که با ایجاد بستر فرهنگی مناسب، زمینه را جهات گسترش و اعتلای موسیقی در راستای فعالیت‌های ارکستر سمفونیک تهران فراهم نمود، صمیمانه تشکر می‌کنم. امیدوارم ارکستر سمفونیک تهران همچون گذشته فعالیت‌های خود را در مسیر پیشرفت و تعالی ادامه دهد.» شهرداد روحانی - اول خرداد 1399 انتهای پیام/‬‬
‫‫ «جان وایتلی» دارنده اسکار نادر خردسالان، درگذشت , «جان وایتلی» هنرپیشه هالیوودی که در خردسالی جایزه نادر اسکار را ازآن خود کرده بود، در ۷۵ سالگی درگذشت. , به گزارش خبرنگار فرهنگی خبرگزاری تسنیم به نقل از هالیوود ریپورتر، «جان وایتلی» هنرپیشه هالیوودی که در خردسالی جایزه نادر اسکار را ازآن خود کرده بود، در 75 سالگی درگذشت.  وایتلی که اصالتا اهل اسکاتلند بود، در دوره کودکی برای بازی در فیلم سینمایی «آدم ربایان» در سال 1953 اسکار گرفت. خبر درگذشت وی توسط موزه اشمولیان در آکسفورد انگلستان اعلام شد. او در آنجا 38 سال به عنوان معلم و مورخ هنر فعالیت داشت. ویتلی در 8 سالگی به همراه همبازی اسکاتلندی اش وینسنت وینتر در نقش نوه هایی بودند که در سال 1900 پس از مرگ پدرشان توسط پدربزرگ و مادربزرگشان (دانکان مکرا و ژان اندرسون) در نوا اسکوشیا  نگهداری می شدند. آن دو در یک خانه ای متروکه نوزادی رها شده را می بینند و  تصمیم می گیرند که او را بزرگ کنند. این فیلم در زمان نمایش در آمریکا با عنوان «آدم رباهای کوچک» شناخته می شد. وایتلی و وینتر  هردو برای بازی در این فیلم جایزه «اسکار خردسالان» را که جایزه ای نادر محسوب می شوند را دریافت کردند. این جایزه را اولین بار «شرلی تمپل» در سال 1934 دریافت کرد. «باب هوپ» این جایزه را «اسکارت»(به معنای اسکار کوچک) نامید. «هِیلی میلز» آخرین هنرپیشه خردسالی بود که این جایزه را در سال 1960 دریافت کرد. «میکی رونی» «دینا دوربن» «جودی گارلند» «مارگارت او براین» و «بابی دریسکول» ازجمله دریافت کنندگان این جایزه بوده اند. خویشاوندان وایتلی اجازه ندادند او در مراسم اهدای جایزه اسکار سال 1954 حضور یابد ازینرو این جایزه برای او با پست ارسال شد. انتهای پیام/‬‬
‫‫ ترتیل جزء بیست‌وهفتم قرآن‌ با صدای "عبدالباسط و عباس امام‌جمعه" , صوت تلاوت ترتیل جزء بیست‌وهفتم قرآن‌کریم را با صدای استاد عبدالباسط و استاد عباس امام‌جمعه می‌شنوید. , به گزارش خبرنگار فرهنگی خبرگزاری تسنیم، پیامبر اکرم(ص) فرمود: «خانه‌هایتان را با تلاوت قرآن نورانى کنید و آن‌ها را همچون یهود و نصارا ــ که نماز و عبادت را در خانه‌ها تعطیل کرده، تنها در کنیسه و کلیسا انجام مى‌دهند ــ به گورستان تبدیل نکنید؛ خانه‌اى که در آن قرآن فراوان خوانده شود، خیر آن بسیار شود و به اهل آن وسعت داده شود و براى آسمان بدرخشد چنان که ستارگان آسمان براى زمینیان مى‌درخشند؛‌ ...نَوِّرُوا بُیُوتَکُمْ بِتِلَاوَةِ الْقُرْآنِ وَ لَاتَتَّخِذُوهَا قُبُوراً کَمَا فَعَلَتِ الْیَهُودُ وَ النَّصَارَى صَلَّوْا فِی الْبِیَعِ وَ الْکَنَائِسِ وَ عَطَّلُوا بُیُوتَهُمْ اِنَّ البَیتَ اِذا کَثُرَ فیهِ تِلاوَةُ القُرآنِ کَثُرَ خَیرُهُ وَ اتَّسَعَ اَهلُهُ وَ اَضاءَ لاَهلِ السَّماءِ کَما تُضىءُ نُجومُ السَّماءِ لاَهلِ الدُّنیا».(کافى، ج2، ص610) در بیست‌وهفتمین روز از ماه مبارک رمضان تلاوت "جزء بیست‌وهفتم" قرآن‌کریم با صدای "عبدالباسط و عباس امام‌جمعه" تقدیم مخاطبان می‌شود.     انتهای پیام/‬‬
‫‫ توضیحات ژاله صامتی درباره ادامه «زیرخاکی» , بازیگر سریال «زیرخاکی» از ادامه‌دار بودن این مجموعه رمضانی و ساخت آن در آینده خبر داد. , به گزارش خبرگزاری تسنیم، ژاله صامتی بازیگر سریال «زیر خاکی» در ارتباط تصویری زنده‌ای که در صفحه اینستاگرام روابط عمومی سازمان صداوسیما پخش شد، درباره ادامه سریال «زیرخاکی» گفت: بخش زیادی ضبط شده اما داستان ناقص و زخمی‌مانده و بعد از کرونا ضبطش ادامه خواهد داشت. صامتی با بیان اینکه بسیاری از مخاطبان با مشاهده قسمت‌های اول «زیرخاکی» داستانش را تکراری دانستند، در عین حال عنوان کرد: امیدوارم الان به این نتیجه رسیده باشند که این داستان شبیه هیچ داستانی نیست. در ادامه داستان قرار است اتفاقات جالبی بیفتد که مخاطب را غافلگیر می کند. او در ادامه این گفت و گو درباره نقشش در سریال «زیرخاکی» گفت: عده‌ای این نقش را با نقشم در فیلم ضد گلوله مقایسه کرده اند و گفته اند شبیه هم است در صورتی که اینطور نیست و شباهتشان فقط زن بودن، مادر بودن و ایرانی بودنشان است. عده ای هم گفتند شبیه مرجانه گلچین بازی کرده ام من بازی ایشان بسیار دوست دارم اما ایشان تیپ هم بازی می‌کنند و من اصلا تیپ بازی نمی‌کنم. این بازیگر که تاکنون دوبار نامزد دریافت سیمرغ بلورین جشنواره فجر شده است در پاسخ به این سوال که نظر منتقدان درباره ی بازی اش در سریال «زیرخاکی» چه بوده است، گفت: راستش همه دوست داشتند و یکی از چیزهایی که حالم را خوب می‌کند این است که در کاری بازی کردم که هم منتقدان، هم همکاران، هم مخاطبان عام و هم مخاطبان خاص را راضی کرده‌ام و همه نقش پریچهر را دوست داشتند. او افزود: من بازیگری هستم که نقش هایی را که انتخاب میکنم از اطرافم بر می‌دارم. خیلی وقت ها پیش آمده خانمی را میبینم و شخصیتش را آرشیو میکنم تا بعدها طبق نقشی که پیشنهاد می شود، شاخ و برگش داده و کاملش کنم. دلیل دوست داشتن پریچهر هم همین است که شبیه خاله، زن عمو یا یکی از اطرافیان مخاطب است. نقشی که از خود مردم الگو برداری شود دیده می شود. این بازیگر تئاتر، سینما و تلویزیون درباره بازیگری  و تفاوت بازیگران با مردم دیگر عنوان کرد: بازیگران باهوش ترین آدم‌های جهان هستند و دلیل این تمایز این است که دیگران از تمام حواسی که خدا به انها داده استفاده نمی‌کنند اما بازیگر موظف است تا از تمام حواسش استفاده کند. پس باید باهوش و متمرکز باشد.  صامتی با بیان اینکه نقش‌هایش را زندگی می کند و با آنها نفس می کشد ادامه داد: من با کاراکترم گریه می‌کنم، می‌خندم و به آن فکر می‌کنم. روزهای قبل و بعد نقش را در ذهنم ترسیم می‌کنم. در مورد پریچهر سریال (زیرخاکی) هم با اقای سامان حرف می‌زدیم که از کجا امده و سرگذشتش چه بوده. مثلا پریچهر مادرش مرده و پدرش زنی جوان دارد و یک نوزاد دارد در حالی‌که این اصلا در سریال ذکر نشد. همین باعث می شود تا ری اکشن هایم درست باشد. اودرباره بازی کردنش در نقش های منفی عنوان کرد: فقط یک بار در فیلم آخرین نبرد نقش منفی داشتم اما مردم من را در نقش منفی دوست ندارند. نظر تماشاچی برایم مهم است. این بازیگر همچنین در بخشی از صحبت‌هایش بازی در نقش پریچهر در سریال زیر خاکی را سخت توصیف کرد و یادآور شد که پیشتر در سریال نفس با جلیل سامان همکاری داشته است و این کارگردان اینگونه عنوان کرده است که از ابتدا شخصیت‌های این سریال را بر اساس شناختی که از او و پژمان جمشیدی داشتند طراحی و نوشته شده است. صامتی ادامه داد: هوشمندی یک کارگردان در انتخاب بازیگران است. شاید اگر دو بازیگر دیگر که در کمدی توانمند هم هستند در این نقش ها بازی می‌کردند کار موفق نمی‌شد.  من و پژمان جمشیدی در نمایش یادم تو را فراموش با هم همبازی بودیم و شاید همان موقع تستمان را پیش آقای سامان دادیم. این بازیگر درباره سختی های نقش های کمدی برای زنان با توجه به محدودیت های موجود گفت: کار کمدی از جدی خیلی سخت تر است. هر کسی قابلیت کار کمدی کردن را ندارد و من خدارا بابت این لطف شاکرم. ما مردم زود رنجی هستیم و شوخی کار سختی است از طرفی بخش عظیم کمدی همان شوخی است. حالا با تمام این سختی ها زن هم باشی و در یک سرزمین اسلامی هم کار کنی و به خصوص در تلویزیون که مخاطبش با تئاتر فرق دارد کار خیلی سخت تر می شود.    پنج شنبه (1خرداد ماه) پشت صحنه زیرخاکی حوالی ساعت22 از شبکه یک سیما پخش می شود. جمعه 2 خرداد نیز خلاصه قسمت های 15 تا 19 این سریال پخش می شود. انتهای پیام/‬‬
‫‫ قدردانی رهبر انقلاب از پخش یک تواشیح در تلویزیون , پخش تواشیح «اسماءالحسنی» در شبکه کودک مورد توجه و تشکر رهبر معظم انقلاب (مدظله‌العالی) قرار گرفت. , به گزارش خبرگزاری تسنیم، پخش تواشیح اسماءالحسنی گروه رهروان ولایت دستگرد اصفهان با تشکر  و قدردانی رهبر معظم انقلاب (مدظله‌العالی) مواجه شد. در پایگاه اطلاع رسانی صداوسیما آمده است: محمد سرشار، مدیر شبکه کودک گفت: دفتر مقام معظم رهبری امروز در تماسی، رضایت‌مندی و تشکر ایشان را از پخش تواشیح اسماءالحسنی گروه رهروان ولایت دستگرد اصفهان ابلاغ کردند. وی افزود: این عنایت، موجب مسرت و دلگرمی سازندگان این اثر معنوی ارزشمند و همکارانم در شبکه کودک است. تواشیح اسماءالحسنی محصول گروه رهروان ولایت دستگرد اصفهان، هر شب در بسته اذانگاهی مغرب کانال نهال شبکه کودک روی آنتن می‌رود. انتهای پیام/‬‬
‫‫ آخر هفته‌ تلویزیون با حال و هوای قدس و خرمشهر/ "شکارچی شنبه" با "رادیو آبادان" رسید , فیلم‌های آخر هفته تلویزیون حال و هوای روز قدس و آزادسازی خرمشهر دارند؛ از "رادیو آبادان" و "دوئل" و "هیام" گرفته تا "بازمانده" و "شکارچی شنبه" که دوم خرداد به آنتن می‌رسند. , به گزارش خبرنگار فرهنگی خبرگزاری تسنیم، فیلم‌های سینمایی و تلویزیونی و انیمیشن «رادیو آبادان»، «دوری و بازگشت»، «سربازان کوچک»، «سرب»، «دوئل»، «هیام»، «زخم زیتون»، «سایه های شهر»، «همسنگار»، «سربازان کوچک»، «سفری به سرزمین خون و خاکستر»، «جزیره گنج»، «بازمانده»، «چرخ»، «سریع ترین سرخپوست دنیا»، «بچه را بزرگ کردم»، «دست های خالی»، «دیترویت»، «گوزن جوان»، «شکارچی شنبه»، «ایدی»، «ما آب رفتیم»، «سی و سه روز»، «هتل آرتمیس»، «طوفانگر» پنج‌شنبه و جمعه 1 و 2 خرداد ماه از شبکه‌های سیما روی آنتن می‌رود.  "رادیو آبادان" شبکه یک فیلم تلویزیونی «رادیو آبادان» به کارگردانی «حمیدرضا هنری»، جمعه 2 خرداد ماه ساعت 16 از شبکه یک سیما پخش خواهد شد. «رادیو آبادان» ماجرای شهید غلامرضا رهبر گزارشگر رادیو آبادان است که در روزهای آغازین محاصره شهر آبادان تصمیم می‌گیرد برای ماندن مردم در شهر گزارش‌های ویژه‌ای بگیرد. و این دستخوش ماجرای زندگی او در آن روزها می‌شود. محمد مطیع، پانته آ مهدی نیا، حمید هدایتی و پیام دهکردی در این تله فیلم هنرنمایی کرده‌اند. "سربازان کوچک" شبکه دو فیلم تلویزیونی «دوری و بازگشت» به کارگردانی «جِف بلِکنِر»، پنج‌شنبه 1 خرداد ماه ساعت ‌‌8 صبح از شبکه دو سیما پخش می‌شود. این فیلم با بازی جِیسون لی، مینکا کِلی و مَگی الیزابت جونز درباره دختر کوچکی است که به همراه دو برادر و پدرش در نزدیکی دریاچه‌ای زندگی می‌کند. متوجه می‌شود که قوی مادری که در برکه تخم گذاری کرده است مرده و تخم هایش به نگهداری نیاز دارند. آنها تمام تلاششان را برای حفظ تخم‌ها و بعد از آن رشد جوجه قوها می‌کنند و ... فیلم سینمایی «سربازان کوچک» به کارگردانی «کیانوش دالوند»، جمعه 2 خرداد ماه ساعت 8 از شبکه دو سیما پخش خواهد شد. این فیلم داستان مقابله چند کودک فلسطینی با ارتش اسرائیل است که با زبان طنز کودکانه بیان می‌شود. در پایان فیلم بچه‌ها با حقه می‌توانند ارتش اسرائیل را شکست دهند. "بازمانده" شبکه سه فیلم تلویزیونی «بازمانده» به کارگردانی «سیف الله داد»، پنج‌شنبه 1 خرداد ماه ساعت 10 از شبکه سه سیما پخش می‌شود. در این فیلم با نقش‌آفرینی سلمی المصری، هنا نصور و هانی سعدی خواهید دید: سال 1948، فلسطین، شهر تحت اشغال حیفا. دکتر سعید به همراه همسرش لطیفه و نوزادشان فرهان در این شهر زندگی می‌کنند. دکتر سعید، شمعون ـ همسایه و همبازی یهودی دوران کودکی خود ـ را حین بمب گذاری در یک قطار می‌بیند. اما مطلع کردن پلیس، آغاز دردسرهای او و خانواده‌اش است. شمعون با تهدید از او می‌خواهد شهر را ترک کند اما سعید امتناع می‌کند. صفیه ـ مادر سعید ـ برای تشویق فرزندش به ترک شهر، به حیفا می‌آید. اما صبح روزی که قرار است خانواده دکتر سعید شهر را ترک کنند، حیفا مورد تهاجم صهیونیست‌ها قرار می‌گیرد و از این خانواده، تنها صفیه و فرهان زنده می‌مانند. خانه دکتر سعید به زن و شوهری یهودی می‌رسد و آنها سرپرستی فرهان را که در خانه تنها مانده، به عهده می‌گیرند. صفیه که می‌خواهد تنها یادگار خانواده‌اش را حفظ کند، به عنوان دایه فرهان وارد خانواده یهودی می‌شود و ... "سرب" شبکه چهار  فیلم سینمایی «سرب» به کارگردانی «مسعود کیمیایی»، پنج‌شنبه 1 خرداد ماه ساعت 20:30 از شبکه چهار سیما روی آنتن می‌رود. در خلاصه داستان فیلم آمده است: در تهران سال‌های 1330 یک زوج جوان یهودی به نام‌های دانیال و مونس خواهان عزیمت به فسطین اشغالی هستند. اما از آنجایی که عمویشان یعقوب مخالف صهیونیزم است با مخالفت سازمان هاگانا که یک گروه تندرو و متعصب یهودیان می‌باشد مواجه می‌شوند. چندی بعد یعقوب به دست یکی از اعضای این سازمان کشته می‌شود و پلیس، میرزا محسن همسایه یعقوب را که فردی متدین بوده و برای کمک به او آمده است را به جرم قتل دستگیر و روانه زندان می‌کند. دانیال و مونس که از هویت قاتل آگاه هستند برای نجات جان خود مجبور به فرار و زندگی مخفیانه شده و درصددند تا هر طور شده از کشور خارج شوند. نوری، برادر میرزا محسن برای اثبات بی‌گناهی برادر خود به دنبال آنان است تا در دادگاه شهادت دهند ولی غیر از او قاتل واقعی نیز در پی آنان است تا شاهدی بر قتلش باقی نماند ... مرحوم هادی اسلامی، مرحوم جلال مقدم، فریماه فرجامی، امین تارخ، مرحوم جمشید مشایخی و فتحعلی اویسی در فیلم سینمایی «سرب» نقش‌آفرینی کرده‌اند. فیلم سینمایی «دوئل» به کارگردانی «احمدرضا درویش»، جمعه 2 خرداد ماه ساعت 20:30 از شبکه چهار روی آنتن می‌رود. داستان «دوئل» در مورد یک گاوصندوق است که در بحبوحه جنگ عده‌ای که خود را مأموران دولتی می‌دانند قصد دارند این گاو صندوق را به مکان دیگری منتقل کنند. آنها می‌گویند این گاو صندوق حاوی مدارک محرمانه است. زینال که یک رزمنده محلی است، به نیت این افراد شک کرده و سعی می‌کند اجازه جابجایی گاو صندوق را ندهد. در این بین با حمله عراقی ها گاو صندوق در اروند غرق می‌شود و زینال اسیر شده و یکی از رزمنده ها نیز غرق می‌شود که ... سعید راد، پژمان بازغی، پریوش نظریه، کامبیز دیرباز، مرحوم انوشیروان ارجمند، پرویز پرستویی و هدیه تهرانی در فیلم سینمایی «دوئل» هنرنمایی کرده‌اند. "هیام" شبکه پنج  فیلم سینمایی «هیام» به کارگردانی «محمد درمنش»، پنج‌شنبه 1 خرداد ماه ساعت 11 از شبکه پنج سیما پخش می‌شود. در این فیلم با بازی جهاد سعد، ریم علی، کفاح الخوص، عابد فهد، سامر عمران و رنا جمول خواهیم دید: هیام و حسان که در دانشگاه با هم آشنا شده‌اند با هم ازدواج می‌کنند آنها می‌خواهند برای دیدن والدین حسان به انگلیس بروند که سربازان اسرائیلی به بهانه واهی آنها را در ایست بازرسی معطل می‌کنند و زمانی که حسان می‌گوید که تبعه انگلیس است و حق ندارند که با او این رفتار را داشته باشند او را بازداشت می‌کنند. مأمور ویژه بازداشتگاه بعد از اینکه یک ردیاب در موبایل او جاساز و او را آزاد می‌‌کند. مامور ویژه به دنبال فردی به نام صباح می گردد که خرابکاری های زیادی کرده و تعداد زیادی از نظامیان اسرائیلی را کشته است و فکر می‌کند که آن شخص هیام است. صباح خاله هیام است و در یک عملیات کشته می‌شود و زمانی که حسان می‌خواهد نزد والدینش برود و هیام با او نمی‌رود و در اردوگاه می‌ماند حسان هم نزد او برمی‌گردد و ... فیلم سینمایی «زخم زیتون» به کارگردانی «محمدرضا آهنج»، جمعه 2 خرداد ماه ساعت 10:30 از شبکه پنج سیما پخش می‌شود. در این فیلم با بازی یاسمین ارنادوط، عدی رعد و فیونا فیاض خواهیم دید: یوسف مردی جوان، و یکی از اعضای فعال شاخه مقاومت لبنان است. او در پوشش یک فروشنده دوره گرد، به جمع‌آوری اطلاعات از اراضی تحت اشغال صهیونیست‌ها مشغول است. همسر یوسف یعنی سلما که دقیقا از نقش شوهرش در عملیات مقاومت اطلاعی ندارد، از اینکه او هر روز به مناطق تحت تسلط اسرائیل می‌رود و خود را در مخاطره قرار می‌دهد ناراضی است. این وضعیت ادامه دارد تا اینکه اسرائیلی‌ها از نقش یوسف باخبر شده و او را به همراه سلما و دختر 6 ساله شان یعنی فاطمه دستگیر می‌کنند. یوسف در لحظات آخر دستگیر شدن، نام فردی به نام آنجل را به سلما می‌گوید و چنین عنوان می‌کند که ...  "سایه‌های شهر" شبکه شما فیلم تلویزیونی «سایه‌های شهر» به کارگردانی «مرتضی آتش زمزم»، پنج‌شنبه 1 خرداد ماه ساعت 24 از شبکه شما پخش خواهد شد. در خلاصه داستان آمده است: میشل ابوفاضل به اتفاق همسرش آیدا بعد از دو سال به کشورشان لبنان باز می‏گردند او که دیپلمات فرهنگی سفارت لبنان در ایران است. سعی دارد اختلافات و دلخوری‏هایی که خانواده همسرش از او و آیدا دارند را رفع کند. در این میان یک گروه تروریستی و جاسوسی از طرف موساد، آیدا را به گروگان می‏‌گیرند و از میشل می‏‌خواهند تا کیفی را با خود به تهران ببرد تا آیدا را رها کنند. نیروهای حزب‏الله لبنان میشل را از طرح و نقشه موساد مطلع می‏‌کنند که ... مجدی مشموشی، کارتیا کعده، نعمه بدوی و پولین حداد در فیلم تلویزیونی «سایه‌های شهر» بازی کرده‌اند. فیلم تلویزیونی «همسنگار» به کارگردانی «احسان عبدی پور»، جمعه 2 خردادماه ساعت 24 از شبکه شما پخش خواهد شد. در خلاصه داستان آمده است: پس از محاصره شهرهای آبادان و خرمشهر توسط نیروهای عراقی تنها راه خروج از شهر، بهمنشیر می‏باشد و مردم منطقه در وضعیت نابسامانی به سر می‏‌برند. ناخدا شریف که در جزیره خارک زندگی می‏‌کند پس از مطلع شدن از وضعیت مردم آن منطقه لنج خود را در اختیار دو تن از دوستان قدیمی خود قرار می‏دهد تا این مهم را انجام دهند. لنج به آبادان می‏رسد و مهاجرین سوار بر لنج می‏‌شوند و به سمت بوشهر حرکت می‏‌کنند. در میان راه چمدان قبادی که حاوی طلا می‏باشد به دریا می‏افتد او یکی از سرنشینان لنج را متهم به این عمل می‏کند. قبادی از مردم می‏خواهد هر کس که چمدان او را برایش از دریا بیاورد، ربع میزان طلای موجود را به او خواهد داد اما هیچ کدام از افراد داوطلب، موفق به یافتن چمدان نمی‏‌شوند. قبادی آن فرد را به گروگان می‌‏گیرد تا ... حمید بانمکی، هدا نورزاد، رامتین بالف و مهتاب صداقت در فیلم تلویزیونی «همسنگار» بازی کرده‌اند. "سربازان کوچک" شبکه کودک  انیمیشن سینمایی «سربازان کوچک» به کارگردانی «کیانوش دالوند»، پنج‌شنبه 1 خرداد ماه ساعت 14 از شبکـه کودک پخش خواهد شد. در این فیلم خواهیم دید: فرمانده پایگاه نظامی عقاب یک سرهنگ اسرائیلی است. او برای اینکه به درجۀ ژنرالی دست پیدا کند تصمیم می‌گیرد شهر کوچکی به نام بیت‌السلام را که در فلسطین قرار دارد اشغال کند. سرهنگ، فردی ظالم و بی‌رحم است و می‌خواهد با این کار پاداشی از فرماندهان ارشد خود بگیرد. او در حین تدارک حمله‌اش متوجه وجود خبرنگار کنجکاوی می‌شود که در پیِ گرفتن گزارش از این پایگاه نظامی است. وقتی خبرنگار از دسیسۀ این حمله باخبر می‌شود موضوع را با اهالی شهر درمیان می‌گذارد. سرانجام روز حمله فرا می‌رسد و همه بزرگسالان به‌دست سربازان رژیم اشغالگر از شهر خارج و به زندان پایگاه نظامی انتقال داده می‌شوند. خیلی زود فرمانده متوجه می‌شود که دوربین خبرنگار در شهر جا مانده است... فیلم سینمایی «سفری به سرزمین خون و خاکستر» به کارگردانی «تورج علوی»، جمعه 2 خرداد ماه ساعت 14 از شبکه کودک پخش خواهد شد. در این فیلم خواهید دید: یک خبرنگار سوئیسی به نام مایکل به غزه سفر می‌کند. او از نزدیک شاهد زندگی سخت و دشوار مردم این سرزمین و مخصوصاً کودکان غزه است. مایکل که از طرف هیأت تحریریه به مدت یک هفته به نوار ساحلی غزه مأمور شده است با اتفاقات و رویدادهای مختلف و ظلم و جورهایی روبه‌رو می‌شود که اشغالگران در حق فلسطینیان و به خصوص مردم غزه روا داشته‌اند. او هرچه می‌بیند از قاب دوربین خود به ثبت رسانده و ...  "جزیره گنج" شبکه امید فیلم تلویزیونی «جزیره گنج» به کارگردانی «حمیدرضا لوافی»، پنج‌شنبه 1 خرداد ماه ساعت 18 از شبکه امید پخش خواهد شد. تله فیلم «جزیره گنج» داستان گروهی از بچه‌ها است که برای اردو به آبادان می‌روند. آن‌ها برای یافتن جزیره گنج به دور از چشم مربی خود سوار بر لنج یکی از بچه‌های محلی می‌شوند و از یک جزیره سر در می‌آورند. آنها به سی سال قبل بازگشته‌اند و در میان رزمندگان و عراقی‌ها، خود را سرگردان می‌بینند که .. علی سلیمانی،  محمدامین همت آبادی، ابراهیم امیری و سورنا بایراملو در این فیلم بازی کرده‌اند. فیلم سینمایی «بازمانده» به کارگردانی «احسان طاهری»، جمعه 2 خرداد ماه ساعت 18 از شبکه امید پخش خواهد شد. در این فیلم خواهیم دید: در شهر حیفا در فلسطین اشغالی مرد و زنی زندگی می‌کنند که نوزادی به نام فرحان دارند. پدر فرحان، سعید مرد بااخلاق و پزشک حاذقی است که حاضر نیست حیفا را با وجود این که در شرایط جنگ با رژیم غاصب اسرائیل است ترک کند. او و خانواده‌اش از فعالان سیاسی‌اند و علیه غاصبان مبارزه می‌کنند. قتل‌عام و نسل‌کشی وحشیانۀ اسرائیلی‌ها هرروز به حیفا نزدیک‌تر می‌شود. شمعون مرد خبیثی که دست‌نشاندۀ رژیم اشغالگر اسرائیل است؛ با ورودش نقشۀ یک قتل‌عام را می‌کشد و وقتی متوجه سعید می‌شود، او را تهدید می‌کند که اگر از شهر خارج نشود حتماً او را می‌کشد. سعید بی‌اعتنا به تهدید‌های او همچنان به کارش ادامه می‌دهد. همۀ مردم شهر در جریان حملۀ بی‌رحمانۀ رژیم اشغالگر اسرائیلی کشته شده و کودک بازمانده از قتل‌عام به دست اسرائیلی‌ها غصب می‌شود و ... "دست‌های خالی" و "شکارچی شنبه" شبکه نمایش فیلم‌های سینمایی و تلویزیونی «چرخ»، «سریع ترین سرخپوست دنیا»، «بچه را بزرگ کردم»، «دست های خالی»، «دیترویت» و «گوزن جوان» پنج‌شنبه 1 خرداد ماه ساعت 11، 13، 15، 17، 19، 21 و 23 از شبکه نمایش روی آنتن می‌رود. فیلم‌های سینمایی ‌و تلویزیونی «شکارچی شنبه»، «ایدی»، «ما آب رفتیم»، «سی و سه روز»، «هتل آرتمیس» و «طوفانگر» جمعه 2 خرداد ماه ساعت 11، 13، 15، 17، 19، 21 و 23 از شبکه نمایش پخش می‌شود. انتهای پیام/‬‬
‫‫ جزئیات کمک هزینه سازمان سینمایی اعلام شد , متقاضیان سینمایی آسیب‌دیده از کرونا، در دو نوبت واریزی به حسابشان پرداخت خواهد شد. , به گزارش باشگاه خبرنگاران پویا، از مجموع 3645 نفر  از افرادی که در سامانه فعالان سینما آسیب دیده از کرونا ثبت نام کردند، اطلاعات 1743 نفر تأیید و مقرر شد طی دو نوبت کمک هزینه‌هایی به حسابشان واریز شود. به نقل از روابط عمومی سازمان سینمایی، از مجموع 3645 نفر 2076 نفر اعلام کردند در 32 صنف خانه سینما عضویت دارند که از بین آنها عضویت و نیاز 1832 نفر توسط خانه سینما تأیید شد. با حذف مجموع 187 نفر از 4 صنف تهیه‌کنندگان سینما، پخش کنندگان، مدرسان سینما و سینماداران و همچنین افرادی که به عنوان کارکنان مؤسسات، کارمندان و بازنشستگان دولت و بخش‌های عمومیند و اضافه شدن 98 نفر از سرپرستان خانوار، از کارافتادگان و بیماران خاص جمعاً حمایت از 1743 نفر به تأیید رسید. اعتبار این کمک هزینه‌ها از محل تفاهم‌نامه سالانه سازمان سینمایی در اختیار خانه سینما قرار داده شده است تا در دو نوبت هربار 500 هزار تومان مستقیماً به حساب افراد واریز و گزارش آن به سازمان سینمایی ارائه شود. پیرو مصوبه دولت درخصوص حمایت و جبران بخشی از خسارات ناشی از اشاعه ویروس کرونا با اولویت اعضای صنوف سینمایی، سامانه ثبت اطلاعات فعالان سینما که در اثر کرونا دچار آسیب شدند به آدرس hemayat.samfaa.ir راه اندازی شد و متقاضیان از اول تا 4 اردیبهشت فرصت داشتند تقاضایشان را در این سامانه ثبت کنند. انتهای پیام/‬‬
‫‫ محفل شعر قرار| شعرخوانی فاطمه طارمی به مناسبت روز قدس+فیلم , شعرخوانی فاطمه طارمی در برنامه اینترنتی "قدس آزاد" منتشر شد. , به گزارش خبرنگار فرهنگی خبرگزاری تسنیم، به مناسبت فرا رسیدن روز قدس شب شعر  مجازی "قدس  آزاد" با مشارکت محفل شعر "قرار" و تلویزیون اینترنتی تیوا برگزار شد. در این برنامه که بصورت زنده از از شبکه تیوا و صفحه اینستاگرام محفل شعر "قرار" پخش شد شاعرانی همچون احمد بابایی ،قاسم صرافان،سیدحسین متولیان،مرتضی حیدری آل کثیر،فاطمه طارمی به عنوان میهمان در این برنامه حضور داشتند. در ادامه شعرخوانی فاطمه طارمی را می‌بینید:  انتهای پیام/‬‬
‫‫ محفل شعر قرار| شعرخوانی قاسم صرافان به مناسبت روز قدس+فیلم , شعرخوانی قاسم صرافان در برنامه اینترنتی "قدس آزاد" منتشر شد. , به گزارش خبرنگار فرهنگی خبرگزاری تسنیم، به مناسبت فرا رسیدن روز قدس شب شعر  مجازی "قدس  آزاد" با مشارکت محفل شعر "قرار" و تلویزیون اینترنتی تیوا برگزار شد. در این برنامه که بصورت زنده از از شبکه تیوا و صفحه اینستاگرام محفل شعر "قرار" پخش شد شاعرانی همچون احمد بابایی ،قاسم صرافان،سیدحسین متولیان،مرتضی حیدری آل کثیر،فاطمه طارمی به عنوان میهمان در این برنامه حضور داشتند. در ادامه شعرخوانی قاسم صرافان را می‌بینید: انتهای پیام/‬‬
‫‫ پویش شعر "قدس آزاد" برگزیدگانش را شناخت , برگزیدگان پویش شعر "قدس آزاد" معرفی شدند. , به گزارش خبرنگار فرهنگی خبرگزاری تسنیم، پویش شعری "قدس آزاد" که با محوریت روز قدس  و با همکاری  بنیاد فرهنگ و هنر مقاومت ،حوزه هنری و خبرگزاری تسنیم برگزار شد به ایستگاه پایانی خود رسید. در این فراخوان که از کلیه شاعران پیشکسوت و جوان در سراسر کشور دعوت شده بود که با ارسال  آثار برتر خود در  این پویش شرکت کنند از بین شرکت کنندگان  5 برگزیده معرفی شدند. اسامی برگزیدگان پویش «قدس آزاد»: مهدی جهاندار از اصفهان محمد مهدی امیری از زنجان علیرضا میرزایی از تهران زهرا سپه‌کار از اصفهان عاطفه جوشقانی از قم به مناسبت فرا رسیدن روز قدس شب شعر  مجازی "قدس  آزاد" با مشارکت محفل شعر "قرار" و تلویزیون اینترنتی تیوا برگزار می شود. در این برنامه که بصورت زنده از از شبکه تیوا و صفحه اینستاگرام محفل شعر "قرار" پخش خواهد شاعرانی همچون احمد بابایی ،قاسم صرافان،سیدحسین متولیان،مرتضی حیدری آل کثیر،فاطمه طارمی به عنوان میهمان در این برنامه حضور دارند. اجرای این برنامه به عهده فضه‌سادات حسینی است. این مراسم  دیشب پنجشنبه  از ساعت 22 الی 23:30 پخش شد. انتهای پیام/‬‬
‫‫ محفل شعر قرار| شعرخوانی احمد بابایی به مناسبت روز قدس+فیلم , شعرخوانی احمد بابایی در برنامه اینترنتی "قدس آزاد" منتشر شد. , به گزارش خبرنگار فرهنگی خبرگزاری تسنیم، به مناسبت فرا رسیدن روز قدس شب شعر  مجازی "قدس  آزاد" با مشارکت محفل شعر "قرار" و تلویزیون اینترنتی تیوا برگزار شد. در این برنامه که بصورت زنده از از شبکه تیوا و صفحه اینستاگرام محفل شعر "قرار" پخش شد شاعرانی همچون احمد بابایی ،قاسم صرافان،سیدحسین متولیان،مرتضی حیدری آل کثیر،فاطمه طارمی به عنوان میهمان در این برنامه حضور داشتند. در ادامه شعرخوانی احمد بابایی را می‌بینید: انتهای پیام/‬‬
‫‫ اخبار تلویزیون| کسانی که از ترس "کرونا" گرفتند/ "میدون" آتش‌گرفته پخش می‌شود , برنامه افطاری شبکه دو امشب به افرادی می‌پردازد که از ترس "کرونا" گرفته‌اند. , به گزارش خبرگزاری تسنیم، دو خبر کوتاه تلویزیونی را در ادامه بخوانید: روایت یک روانشناس در «مکث» از افرادی که از ترس کرونا گرفتند برنامه مناسبتی «مکث» که امروز میزبان روانشناسی است که از افرادی می‌گوید که از ترس، کرونا گرفتند. پس از همه‌گیر شدن بیماری کرونا در کشور، یکی از نگرانی‌های همه ما ابتلای خود یا عزیزان‌مان به این بیماری است. اما آیا این نگرانی باید منجر به ترس، اضطراب و یا تشویش روحیه‌مان شود؟ مرز بین احتیاط و وسواس ذهنی کجاست؟ در بیست‌وهشتمین  قسمت از برنامه مناسبتی «مکث» که جمعه 2 خرداد ساعت 19:30 از شبکه 2 سیما پخش می‌شود، داریوش کاردان میزبان حمید یعقوبی روانشناس است و با هم درباره دوران کرونا و مشکلات و بیماری‌های روحی مخصوص این دوران، همدلی زوجین در روزهای قرنطینه، اختلاف‌های زن و شوهری که در دوران کرونا بالا گرفت، افرادی که از ترس کرونا به این بیماری مبتلا شدند و... به گفت‌وگو می‌پردازد. برنامه «مکث» ویژه ماه مبارک رمضان شبکه 2 قبل از افطار با نگاه ویژه به کرونا سراغ قصه‌های اجتماعی می‌رود، قصه‌های آدم‌ها و موقعیت‌هایی که قبل و بعد از کرونا حال و روزشان عوض شده است. این برنامه اجتماعی به صورت گپ و گفت میان هنرمندانی نظیر  گلاره عباسی، فریبا متخصص، فرناز رهنما، پیام دهکردی، الهام پاوه‌نژاد، داریوش رسول نجفیان، داریوش کاردان، چنگیز جلیلوند، گیتی خامنه، مریم سعادت، رضا رفیع و... صاحبان داستان‌های اجتماعی مربوط به کرونا ضبط و پخش می‌شود. پخش آیتمی که منجر به آتش گرفتن «میدون» شد جدیدترین قسمت «میدون» که امشب جمعه 2 خرداد از شبکه سه سیما پخش می‌شود، آیتمی را که منجر به ایجاد حادثه آتش‌سوزی و آسیب دکور این برنامه شد، شامل می‌شود. در این بخش از برنامه عباس انصاری درباره تولید نوعی پودر آتش نشانی و نحوه تولید و عرضه آن به عنوان یک کسب و کار جدید توضیحاتی را ارائه می‌کند. همچنین 2 کسب و کار دیگر نیز در پنجاه و چهارمین قسمت از مسابقه تلویزیونی «میدون» با حضور طراح یا نمایندگانی از تیم طراحی و ایده‌پردازی آن‌ها معرفی می‌شوند. مسابقه تلویزیونی «میدون» در  18 اردیبهشت 1399 حین ضبط یکی از بخش های معرفی کسب و کار حوزه آتش نشانی و اطفای حریق دچار حادثه آتش سوزی شد و بخشی از دکور آن آسیب دید. این حادثه تلفات یا صدمات جسمانی نداشت و در حال حاضر دکور این برنامه در حال بازسازی و آماده شدن برای ضبط قسمت‌های جدید است. «میدون» مسابقه ای تلویزیونی در حوزه کسب و کارهای نوآورانه و خلاق است که به تهیه کنندگی محمدحسین هاشمی گلپایگانی در گروه اجتماعی شبکه سه سیما تهیه و تولید می‌شود. این برنامه پنجشنبه و جمعه شب‌ها بعد از اخبار شبانگاهی روانه آنتن شبکه سه سیما می‌شود. انتهای پیام/‬‬
‫‫ تقدیراز فعالیت‌های مجازی موزه سینما در دوران کرونا , کمیته ملی موزه‌های ایران (ایکوم) از موزه سینمای ایران برای فعالیت‌های مجازی‌اش در دوران شیوع ویروس کرونا تقدیر کرد. , به گزارش باشگاه خبرنگاران پویا، همزمان با هفته جهانی موزه، میزگرد نقش سینما در موزه‌ها با حضورسید احمد محیط طباطبایی، محمدرضا اصلانی، رضا کیانیان و شادمهر راستین به صورت زنده از طریق اینستاگرام رسمی موزه سینمای ایران برگزار و پخش شد. به نقل از روابط عمومی موزه سینما، در ابتدای این میزگرد سید احمد محیط طباطبایی با تبریک هفته جهانی موزه گفت: موزه سینمای ایران جدای از تمام ویژگی‌هایی که دارد، روایت‌گر تاریخ سینمای ایران و یکی از مهمترین بناهای تاریخی تهران است که متعلق به قرن 13 هجری یعنی زمان قاجار است و بسیار با ارزش است. وی با بیان اینکه موزه ها باید برای کودکان اهمیت زیادی قائل باشند، گفت: امروز شاهدیم که موزه عروسک در شهرهای دور و نزدیک تشکیل شده است و این امر برگرفته از یک اندیشه است. اهمیت پرداختن موزه ها به کودکان به اندازه‌ای است که موزه سینمای ایران باید راهنماهایی مخصوص برای بازدیدکنندگان کودک داشته باشد. محیط طباطبایی همچنین پیشنهاد داد: برای بهره‌برداری از ظرفیت های مشترک موزه سینمای ایران و ایکوم هر سال در روز اول خردادماه همزمان با هفته جهانی موزه و میراث فرهنگی به موضوع نقش سینما در موزه‌ها اختصاص داده شود. محمدرضا اصلانی از دیگر مهمانان برنامه نیزگفت: در بحث موزه و موزه داری باید به کودکان توجه ویژه‌ای داشته باشیم و آنقدر برایشان باورپذیر باشد که صدای اشیاء را بشنوند. برای این منظور اشیا باید داستان داشته باشد تا کودکان و مخاطبان به راحتی با آنها ارتباط برقرار کنند. وی با بیان اینکه متاسفانه فیلمی نداریم که موضوع آن موزه باشد، ادامه داد: موزه باید محمل داستان‌های سینما و اشیاء باشد. در سینمای ما اتاق‌ها خالیند و اشیاء در آن مطرح نیست. فقط بازیگر می‌بینیم و به اشیاء توجه نداریم درحالیکه زنده کردن اشیا در سینما اهمیت زیادی دارد. این مستندساز پیشکسوت یادآور شد: سینما باید موزه رفتن را رواج دهد تا مخاطب به آسانی با اشیاء ارتباط برقرار کند. جامعیت سینما امری بینامتنی و به نوعی جهان بینی است و فقط یک امر تصویری و سرگرم کننده نیست. موزه‌ها تمام تاریخ را در خود جمع آوری و به روز می‌کنند. اصلانی با بیان اینکه موزه سینما را می‌توان سینما دانست، خاطرنشان کرد: امروز می‌توانیم یک فیلم از سال 1900 را ببینیم به همین دلیل می‌توان فیلم‌ها را امری موزه‌ای تلقی کنیم. درواقع سینما به مثابه یک موزه محسوب می‌شوند و موزه با سینما از حالت سکون به حرکت درمی‌آید. رضا کیانیان بازیگر سینمای ایران نیز که در میزگرد نقش سینما در موزه ها حضور داشت، گفت: نکته‌ای که بارها درباره آن با تهیه‌کننده‌ها صحبت کردم اینکه فیلم‌ها را در روستاها نمایش دهند کاری که در دهه های 30 و 40 انجام می‌شده است. امروز دانشجویان زیادی در حوزه سینما و نمایش فارغ التحصیل شدند و بیکارند، وزارتخانه‌ها با بودجه تبلیغاتی که در اختیار دارند می‌تواند یک پروژکتور بخرند و به کمک این دانشجویان فیلم‌ها را در شهرهای دورافتاده و روستاها نمایش دهند. بازیگر فیلم «باغ فردوس ساعت پنج عصر» با اشاره به اهمیت موزه سینما گفت: یادم می آید از هالیوود مهمانانی به ایران آمده بودند و از موزه سینمای ایران بازدید کردند و زمانیکه متوجه جوایز بین المللی سینمای ایران و تجهیزات فیلمبرداری شدند که در موزه نگهداری می شود، تصورشان نسبت به سینمای ایران عوض شد تا آنجا که وقتی سینماگران و بازیگران ایرانی به کشورشان سفر کردند آنها را با بازیگران خودشان هم عرض می دیدند و ما این امر را مدیون موزه سینمای ایران هستیم. شادمهرراستین نیز از دیگر مهمانان برنامه با بیان اینکه حضور سینماگران در موزه‌ها باید بیشتر شود، گفت: اگر سینماگرها رفت و آمد بیشتری در موزه‌ها داشته باشند این امر به آنها در بخش‌های مختلف فیلمسازی همچون طراحی صحنه و لباس کمک می‌کند. وی با بیان اینکه باید ارتباطاتمان را با موزه‌ها بیشتر کنیم ادامه داد: موزه و سینما ابزاری هستند که انسان به وسیله آنها خود را در تاریخ بازنگری می‌کند. در این برنامه سید احمد محیط طباطبایی از موزه سینمای ایران به دلیل فعالیت مستمر در فضای مجاازی تقدیر کرد و گفت: در زمان تعطیلی موزه‌ها تعدادی از آنها به حیات خود ادامه دادند و از فضای مجازی بهره زیادی بردند و یکی از موزه‌هایی که فعالیت زیادی داشت موزه سینمای ایران بود، به نمایندگی از کمیته ملی موزه‌های ایران (ایکوم) تقدیرنامه‌ای به موزه سینمای ایران اهداء می‌کنیم. در پایان مراسم تقدیرنامه ایکوم به مهران عباسی انارکی مدیرعامل موزه سینمای ایران اهداء شد. انتهای پیام/   ‬‬
‫‫ «منیر قیدی» برای زنان مقاوم خرمشهر فیلم می‌سازد , کارگردان ویلایی‌ها فیلمی دیگر در گونه دفاع مقدس می‌سازد. , به گزارش خبرگزاری تسنیم، «منیر قیدی» در ادامه نگاه سینمایی خود در فیلم موفق «ویلایی‌ها»، فیلم دومش را با محوریت مقاومت زنان در حماسه خرمشهر می‌سازد. به نقل از روابط عمومی بنیاد سینمایی فارابی، حضور دختران و زنان در رقم خوردن حماسه خرمشهر، برای اولین بار در سینمای ایران به تصویر کشیده می‌شود. بر اساس این خبر، این فیلم که با نام موقت «دسته دختران» در مرحله تحقیق و نگارش است، به تهیه‌کنندگی «محمدرضا منصوری» و توسط بنیاد سینمایی فارابی به عنوان یکی از محصولات سینمایی دفاع مقدس بنیاد در سال جاری ساخته خواهد شد. دومین فیلم منیر قیدی به زودی وارد پیش تولید می‌شود. انتهای پیام/‬‬
‫‫ "سلام صبح بخیر" به رادیو ایران برگشت/ ویژه‌برنامه‌ای به طعمِ آزادسازی خرمشهر , سری جدید برنامه صبحگاهی قدیمی رادیو ایران با عنوان «سلام صبح بخیر» در هفته پیش رو به مناسبت عید فطر روی آنتن می‌رود. , به گزارش خبرگزاری تسنیم، سری جدید برنامه صبحگاهی قدیمی رادیو ایران با عنوان "سلام صبح بخیر" در هفته پیش رو با اجرای حامد جوادزاده به مناسبت عید فطر روی آنتن می رود. زهرا قائدی تهیه کننده این هفته برنامه درباره سری جدید برنامه صبحگاهی رادیو ایران توضیح داد: "سلام صبح بخیر" یکی از قدیمی‌ترین برنامه‌های رادیو ایران است که سال‌های سال همراه مردم بوده و فصل جدید این برنامه از شنبه سوم خرداد آغاز می‌شود. این شماره سری جدید مجله "سلام صبح بخیر" است که به مناسبت عید فطر کلید می‌خورد. وی افزود: اجرای برنامه را حامد جوادزاده برعهده دارد و "سلام صبح بخیر" به دغدغه‌های روز اجتماعی می‌پردازد و سعی می‌کند منعکس‌کننده دغدغه‌های مردم باشد. قائدی یادآور شد: در این برنامه با حضور احسان رضایی کارشناس زبان و ادبیات فارسی غلطهای مصطلح در زبان فارسی را با هم مرور و سعی می‌کنیم درست‌تر صحبت کنیم. همچنین همراه با یکی از کارشناسان این حوزه خبرهای ورزشی را مرور خواهیم کرد. "سلام صبح بخیر" شنبه تا پنجشنبه هر روز ساعت 6:35 تا 8 صبح روی آنتن رادیو ایران می‌رود. "فتحنامه خرمشهر" روی آنتن رادیو ایران "فتحنامه خرمشهر" عنوان ویژه برنامه رادیو ایران در سالروز حماسه آزادسازی خرمشهر است. آزادسازی خرمشهر در روز سوم خرداد سال 1361 به عنوان مهم‌ترین هدف عملیات بیت‌المقدس در دوره جنگ ایران و عراق توسط ارتش جمهوری اسلامی ایران و سپاه پاسداران انقلاب اسلامی انجام گرفت. به همین مناسبت رادیو ایران ویژ برنامه "فتح نامه خرمشهر" را روی آنتن می‌برد. این برنامه در قالبی ترکیبی با مرور خاطرات مستند مردمی از آنهایی که روزهای اشغال و آزادی خرمشهر را به چشم دیدند و از ایستادگی، باور و همدلی مردم به‌عنوان رمز پیروزی و فتح خرمشهر خواهد گفت. گفت‌وگو با سردار حمید سرخیلی و مرور خاطرات، صباح وطن خواه، رضا آلبوغبیش، شنیدن از دلاوری های شهدای مردمی همچون دریا قلی سورانی و بهروز مرادی از بخش‌های مختلف این برنامه است. "فتحنامه خرمشهر" در قالبی شخصیت‌محور با اجرای رحمان نظام اسلامی به مرور خاطرات صوتی آنها که خرمشهر را در سال های دفاع مقدس از نزدیک درک کرده‌اند، می‌پردازد. این برنامه با رویکرد بررسی عوامل ایستادگی و پیروزی خرمشهر در دهه 60 از عواملی همچون همدلی و حضور مردمی در صحنه برای سربلندی ایران امروز خواهد گفت. "فتح نامه" خرمشهر ویژه برنامه شبکه رادیویی ایران برای گرامیداشت سالروز حماسه آزاد سازی خرمشهر از گروه تاریخ و دفاع مقدس و به تهیه کنندگی کیاناز کاوه، شنبه سوم خرداد ساعت 10 از رادیو ایران پخش می‌شود. انتهای پیام/  ‬‬
‫‫ پشت صحنه دو سریال پربیننده را ببینید/ "نون.خ" به عید فطر رسید , امشب پشت صحنه "زیرخاکی" از شبکه یک سیما پخش می‌شود و فردا همزمان با شب عید سعید فطر، تلاش‌های پشت صحنه سعید آقاخانی و هنرمندان "نون.خ" به آنتن می‌رسند. , به گزارش خبرگزاری تسنیم،  با اتمام پخش آخرین قسمت از فصل اول سریال رمضانی «زیر خاکی» و پخش خلاصه‌ چند قسمت پایانی فصل اول در شب گذشته، پشت صحنه این سریال امشب ساعت 22:15 از شبکه یک سیما پخش می‌شود. بر اساس نظرسنجی مرکز تحقیقات، "زیرخاکی" شبکه یک به مخاطب بیش از 50 درصد بینندگان سیما تا اولین شب قدر رسید و رضایت 78.4 درصد از ببنندگان را به خود جلب و رتبه اول سریال‌های ماه مبارک رمضان را از آن خود کرد. "زیرخاکی" با نگاهی به تحولات جامعه در سال‌های منتهی به انقلاب اسلامی روی آنتن رفت. این سریال داستان مردی به نام فریبرز را روایت می کند که به هوای پولدار شدن یک شبه، به دنبال یافتن عتیقه و آثار زیرخاکی است و در طی سریال ناخواسته درگیر ماجراهایی می‌شود. پژمان جمشیدی، ژاله صامتی و هادی حجازی فر نقش‌های اصلی این مجموعه را عهده دارند. پخش پشت صحنه "نون‌.خ 2" همزمان با عید فطر پشت صحنه فصل دوم سریال "نون .خ" روز شنبه سوم خرداد ساعت 22:15 و همزمان با جشن‌های عید سعید فطر از شبکه یک پخش می‌شود. سریال "نون.خ2" به کارگردانی سعید آقاخانی و تهیه کنندگی مهدی فرجی از شبکه یک سیما چندی پیش روی آنتن بود.  بازیگرانی همچون سعید آقاخانی، حمیدرضا آذرنگ، میرطاهر مظلومی، شقایق دهقان، حمید لولایی ،سیروس میمنت، پاشا جمالی، مجید یاسر، سیدعلی صالحی، هدیه بازوند، ندا قاسمی، نسرین مرادی، ماشاالله وروائی، سیروس سپهری، کاظم نوربخش، سیدحسین موسوی، حسین مرادی، یوسف کرمی، وریا امینی، افشین ملکی، کیوان شیخ احمدی، رضا رشیدی، پرویز کولیوند، سیروس حسینی‌فر، حسن رحمتی، علی اخوان، صهبا شرافتی، نارین ایوبی، آتنا مهیاری، شقایق فتاحی، مدیا زردویی، شبنم عظیمی در این مجموعه طنز به ایفای نقش پرداختند. انتهای پیام/‬‬
‫‫ ماه رمضان و دمیدن روحی تازه در بشر , شهادت می‌دهم این ماه بود که از منِ تنبل، پر رخوت و کم همت، منِ خواهان غفران و قاری قرآن و سائل شب‌گرد درست کرد، از همان لحظۀ اول که این ماه پر عظیمت را ملاقات کردم، روحی تازه در من دمیده شد. , به گزارش خبرنگار فرهنگی خبرگزاری تسنیم، امروز که بیست و هشت روز از ماه مبارک رمضان می‌گذرد، شهادت می‌دهم این ماه سراسر نور بود و رحمت، شهادت می‌دهم خدایم در ضیافتی که برای بندگانش فراهم کرده، ذرّه‌ای کوتاهی نفرموده، شهادت می‌دهم هیچ کم و کسری در هدایتگری‌اش نبود، شهادت می‌دهم خدای رئوف از بندگانش به بهترین شکل و با بهترین نعماتش پذیرایی کرد، شهادت می‌دهم در این ماه عزیز هر چیز اندکی از ما پاداش، اجر و اثر عظیم از پروردگار عالم داشت؛ نفس کشیدمان، خوابمان، سخن گفتن و نجوایمان، سکوت، سکون و سجودمان، رنگ و بویی دیگر داشت و خدا همه را به بالاترین قیمت خریدار بود و ملائک را به اشتیاق به آن. شهادت می‌دهم این ماه بود که از منِ تنبل، پر رخوت و کم همت، منِ خواهان غفران و قاری قرآن و سائل شب‌گرد درست کرد، از همان لحظۀ اول که این ماه پر عظیمت را ملاقات کردم، روحی تازه در من دمیده شد، نشاطی وافر بر من چیره شد که توانست خوراکم را کم، خوابم را کوتاه و عزم و اراده‌ام را در انجام خوبی‌ها بیشتر کند، توانست از منِ بی‌رغبت، مشتاقی امیدوار بسازد، تا با همۀ فقر و احتیاجم، با سرعت به سمت آن غنیِ بی‌نیاز فرار کنم و این همه شور و حرارت از برکت ماه مهربان رمضان است که اکنون بیست و هشت روز از آن گذشته است و این گذشتن مرا به ترس انداخته، بهتر بگویم مرا به وحشت انداخته، نکند این ماه برود و جان و نشاطم برود، نکند این ماه برود و عزم و اراده‌ام کم شود، نکند این ماه برود و شور و حرارتم به سردی بگراید. می‌ترسم برود و من هم بروم و به بن‌بست قبلی برسم، پس ار دیگر با نوایی از عجز و نیاز، با تمنّا و زاری دست خالیم را به سمتش بلند می‌کنم و می‌خوانم دعای روز بیست و هشتم این ماه مبارک را: «اللّـهُمَّ وَفِّرْ حَظّى فیهِ مِنَ النَّوافِلِ وَ أَکْرِمْـنى فیـهِ بِاِحْـضـارِ الْمَسـائِلِ وَ قَرِّبْ فیهِ وَسیلَتى اِلَیْکَ مِنْ بَیْنِ الْوَسائِلِ یـا مَنْ لا یَشْـغَلُهُ اِلْحـاحُ الْمُـلِحّـینَ؛ خدایا در این روز، بهره‌ام را از مستحبات، افزون گردان و مرا با حاضر کردن خواسته‌ها گرامى بدار و از میان وسایل، وسیله رسیدنم به حضورت را نزدیک گردان، اى که پافشارىِ اصرارکنندگان، بازش نمى‌دارد ومشغولش نمى‌کند.» * حجت‌الاسلام احمد صادقی استاد حوزه و دانشگاه انتهای پیام/‬‬
‫‫ رد پای جنایت صهیونیست‌ها در "زیرخاکی"/ عتیقه دزدهای اسرائیلی را بهتر بشناسید! , نوشته عبری لوگوی سریال زیرخاکی شبکه یک سیما و ترجمه آن، شاید بتواند پرده از یک جنایت فرهنگی اسرائیل علیه ایران بردارد؛ لوگویی که روی آن به شکل هوشمندانه‌ای نوشته شده؛ «عتیقه دزدهای اسرائیلی!» , به گزارش خبرنگار فرهنگی خبرگزاری تسنیم، «اسرائیل به صورت یکی از مراکز بین‌المللی خرید و فروش آثار باستانی ایران درآمده است.» این یک بخش مهمی از گزارش روزنامه داوار چاپ رژیم صهیونیستی است؛ گزارشی که نگاهی به تاریخ آن تعجب برانگیز خواهد بود؛ «15 آذر سال 1342» بازخوانی این گزارش روزنامه اسرائیلی شاید پرده از یک جنایت بزرگ دیگر رژیم اسرائیل در کنار دیگر جنایاتش بردارد؛ جنایتی علیه هویت و فرهنگ ملتی که در آن سال‌ها، حاکمانش نه تنها دشمن صهیونیست‌ها نبودند، بلکه دوستانی وفادار و البته پنهانی برای سران صهیونیست محسوب می‌شدند.  این شب‌ها، شبکه 1 سیما سریالی تحت عنوان "زیرخاکی" با هدف بررسی تحولات دوران انقلاب با زبان طنز روی آنتن برد که چهارشنبه آخرین قسمت از فصل اول آن پخش شد و امشب قرار است پشت صحنه آن روی آنتن برود.  محوریت سریال فردی به نام فریبرز (با بازی پژمان جمشیدی) به عنوان یک فروشند عتیقه و "زیرخاکی" برعهده داشت. در کنار محتوای طنز سریال، لوگوی آن، توجه بسیاری را به خود جلب کرد؛ یک نوشته عبری که به زودی توجه برخی رسانه‌ها ترجمه شد؛ «عتیقه دزدهای اسرائیلی» در ادامه این گزارش به بازخوانی خیانت و جنایت مشترک صهیونیست‌ها و خاندان پهلوی به آثار باستانی و هویتی ملت ایران خواهیم پرداخت؛ اقدامی که نشان می‌دهد اشتهای سران رژیم اسرائیل برای چپاول، تنها محدود به خانه و کاشانه فلسطینیان نمی‌شود. یعقوب نیمرودی؛ وابسته نظامی اسرائیل یا دزد عتیقه؟! یک صهیونیست عاشق عتیقه؛ این شاید بهترین تعبیر درباره یعقوب نیمرودی باشد که از سال 1337 تا 1357 به عنوان وابسته نظامی اسرائیل در ایران حضور داشت.نیمرودی محوری‌ترین چهره فروش سلاح و تجهیزات نظامی کشورهای غربی به ویژه آمریکا به حکومت پهلوی بود؛ اما تجارت سلاح نیمرودی در برابر تجارت پنهانی که وی و برخی سران دربار مانند فرح پهلوی و شهرام قوام فرزند اشراف پهلوی، به راه انداخته بودند، هیچ بود. نیمرودی یک کارتل بزرگ برای انتقال اشیای عتیقه ایرانی به اسرائیل به راه انداخته بود، به نحوی که در کتاب ظهور و سقوط پهلوی اینگونه به آن اشاره شده است: «یعقوب نیمرودی مأموریت خود را در ایران به پایان رسانید اما باکتری ایرانی به او سرایت کرد. خانه او در ساریون با قالی‌ها و نقاشی‌ها و سایر آثار هنری «ایرانی» دقیقاً شبیه خانه‌ای است که در ایران در آن سکونت داشت. در این خانه فضای خاصی وجود دارد و آن اتاقی است که به سبک اصفهان تزئین شده و سراسر آن با آثار ایرانی تزئین شده است. هر شخصیت ایرانی که برای بازدید به اسرائیل می‌آید و در این اتاق از او پذیرایی می‌شود خود را در خانه خود احساس می‌کند. گنج واقعی در خانه آقای نیمرودی کلکسیون آثار باستانی و به ویژه ظروف سفالینی از املش متعلق به 3000 سال قبل از میلاد همچنین آثار باستانی دوره اسلامی (700 سال قبل) وجود دارد.  بدون‌شک خانه نیمرودی یک مرکز فرهنگی و هنر اصیل ایرانی محسوب می‌شود که آثار آن طی سالها تلاش خریداری شده است.» سرقت آثار تاریخی ایرانی توسط باند نیمرودی صهیونیست به حدی در دهه 40 میلادی گسترش پیدا کرده بود که فردی به نام "ایوب ربانو" تا پیش از انقلاب تقریباً در تمامی مناطق ایران دست به حفاری‌ها گسترده زده بود که ارزش آثار کشف شده 5 میلیون لیره اسرائیلی (پول قدیم رژیم اسرائیل) تخمین‌زده می‌شد. میزان سرقت آثار تاریخی ایران و انتقال آن به موزه های سرزمین های اشغالی به حدی است که نمایندگی ایران در تل آویو در سال 1344 در اینباره می نویسد: «کلکسیون مربوط به هنر ایرانی در موزه اسرائیل در نوع خود یکی از مهمترین کلکسیونهای جهان می باشد. به عقیده کارشناسان ارزش آن سه میلیون دلار است. در این کلکسیون آثاری وجود دارد که بهایی برای آنها نمی توان تعیین کرد زیرا در جهان منحصر به فردند... در ظرف دو سال کلکسیونی که در اورشلیم متمرکز گردید شامل آثاری 3000 ساله از دوران ماقبل تاریخ تا قرن شانزدهم بود...» حکومت پهلوی نیز تنها نظاره‌گر این جنایت بزرگ در حق فرهنگ ایران بود، به نحوی که اردشیر زاهدی وزیر خارجه وقت ایران در سال 1347 در نامه‌ای به وزارت فرهنگ وقت پیرامون اشیای عتیقه ایرانی منتقل شده به اسرائیل، به نکته ای قابل تأمل اشاره می‌کند: «در مورد نحوه خروج این اشیا از ایران اطلاعی در دست نیست اما مرتباً در چمدان‌های یهودیانی که به اسرائیل می‌روند اشیاء عتیقه ایرانی بخصوص نسخ خطی کتب مختلف مخفی شده و بدون جلوگیری پلیس وارد اسرائیل می‌شود» سرقت این آثار تاریخی ایران و فروش آن به کشورهای دیگر در دهه 1340 به یک تجارت پرسود برای سران رژیم صهیونیستی تبدیل می‌شود؛ روزنامه معاریو چاپ سرزمین‌های اشغالی با اشاره به ارزش آثار ایرانی منتقل شده به اسرائیل، درباره فروش آنها می‌نویسد: «طی دو سال اخیر در حدود 2000 ظرف سفالی املش به اسرائیل وارد شده و این مقدار 80 درصد کلیه آثار املش را که به معرض فروش گذارده شده، تشکیل می‌دهد. اما بسیار جای تأسف است که آثار مزبور از کشور خارج می‌شود و ما این موقعیت بزرگ را برای گردآوری یک مجموعه عالی هنری از دست می‌دهیم در حالی که موزه‌های بزرگ فرانسه، انگلستان و آمریکا و نیز موزه‌های بسیار دیگر، مساعی فراوانی برای خرید آثار املش به کار می‌برند.» ارزش عتیقه‌های سرقت‌رفته توسط اسرائیلی‌ها از ایران تا پیش از انقلاب اسلامی، به دلیل گستردگی دوره‌های تاریخی آن، غیرقابل قیمت‌گذاری اعلام شده است اما تنها یک مجموعه محدود آنکه در اختیار یک یهودی صهیونیست به نام "یوحنا داوود" قرار دارد در سال 1984 میلادی، 20 میلیون پوند قیمت‌گذاری شد. اسرائیلی‌ها هنوز هم دست‌بردار نیستند! سران رژیم صهیونیستی حتی بعد از انقلاب نیز نمی‌خواهند دست از سر عتیقه‌ها و آثار باستانی ایرانی بردارند و در برهه‌های مختلف و با بهانه‌های عجیب سعی داشتند تا به گنجینه‌های ایران، دست پیدا کنند. یکی از آخرین این تلاش‌ها مربوط به ماجرای الواح دوره هخامنشی بود که پیش از انقلاب در موزه شیکاگو و برای بررسی علمی به امانت گذاشته شده بود، اما با وقوع انقلاب، بازگشت این آثار تا اواسط دهه هشتاد شمسی، مسکوت مانده بود. با آغاز تلاش ایران برای بازگرداندن الواح، صهیونیست‌ها با طرح شکایتی در دادگاه خواستار پرداخت غرامت به خانواده‌های یهودیان کشته شده در حوادث تروریستی، ضمن متهم کردن ایران، خواستار پرداخت این غرامت از محل فروش الواح هخامنشی ایران، شدند! کار تا جایی پیش رفت که سنای آمریکا در بهمن‌ماه سال 1390 پیشنهاد فروش و حراج آثار تاریخی ایران که در موزه‌های این کشور قرار دارند را با هدف پرداخت غرامت به خانواده‌های یهودیان کشته شده در یک بمب‌گذاری در اورشلیم صادر کرد، اما این درخواست با واکنش تند و شدید باستان‌شناسان خارجی همراه شد. شاید بهترین تعبیر درباره اشتهای سیری‌ناپذیر صهیونیست‌ها درباره سرقت عتیقه‌های ایرانی، همان متن لوگوی سریال "زیرخاکی" باشد، «عتیقه دزدهای اسرائیلی!»  قطعاً ساخت سریال‌هایی با موضوع سرقت اشیای عتیقه ایران توسط صهیونیست‌ها می‌تواند پرده از جنایت این رژیم در حق فرهنگ ایران و دیگر کشورهای منطقه بردارد و این رژیم را به عنوان کلکسیونی از جنایات در زمینه‌های مختلف، معرفی کند. انتهای پیام/‬‬
‫‫ تولیدات هنرمندان درباره قدس نباید منحصر در یک روز شود/ لزوم ایجاد شبکه هنرمندان در بستر جبهه مقاومت , مدیر اداره تعاملات فضای مجازی دفتر تبلیغات اسلامی می‌گوید انعکاس تولیدات هنرمندان درباره مسئله قدس نباید به روزی خاص منحصر شود، بلکه باید در طول سال به بهانه‌های مختلف به نشر و نمایش درآید. , به گزارش خبرنگار فرهنگی باشگاه خبرنگاران پویا، مهم‌ترین ابزارهای فرهنگ‌سازی در جوامع بشری ابزار رسانه و هنر است. این ابزارها به قدری تأثیرگذارند که توانایی رشد و ارتقای جامعه و یا استحاله آن را دارا هستند. ابزارهایی که سال‌هاست دشمنان توانسته‌اند نهایت بهره‌برداری خویش در جهت اهداف ددمنشانه و خصمانه خود را داشته باشند، اما جبهه حق به طور شایسته و بایسته نتوانسته از این ابزارها در راستای تقویت جبهه خود در راستای اهداف تمدنی خویش بهره ببرد. حجت الاسلام مرتضی حاجیانی هنرمند گرافیست عرصه هنرهای تجسمی ومدیر اداره تعاملات فضای مجازی دفتر تبلیغات اسلامی از آن دست از هنرمندانی است که اعتقاد دارد نگاه تقویمی به مناسبت‌های دینی، آیینی و انقلابی یکی از عوامل عقب‌افتادگی ما در تولید آثار هنری و حتی محتوایی است. وی به عنوان مدیر مسئول مجله الکترونیکی دینما (مجله الکترونیکی علمی پژوهشی دین و رسانه) که به مناسبت روز جهانی قدس به گفت‌وگو با ما نشست معتقد است انعکاس تولیدات هنرمندان درباره مسئله قدس نباید به روز قدس منحصر شود؛ بلکه باید در طول سال به بهانه‌های مختلف به نشر و نمایش درآید. همان طور که مستکبرین عالم در طول سال به واسطه عملکرد متواتر رسانه‌ها، فیلمها، سریالها و تبلیغات متعددشان سلطه خود را بازتولید و حقانیت دروغین خود را در گوش مردم دنیا القاء می‌کنند، ما نیز نباید در طول سال غافل باشیم. مشروح این گفت و گو را در ادامه می‌خوانید.  ابزار هنر در فرهنگ و فکر مردم تأثیر می‌گذارد  * در ایام روز جهانی قدس به سر می‌بریم و قصد داریم درباره لزوم بهره از آثار هنری درباره مسئله فلسطین و قدس و فرصت‌ها و چالش‌هایی که از منظر تولیدات هنری با آن مواجهیم، صحبت کنیم. به طور کلی دیدگاه شما در این باره چیست؟  باور ما این است که مظلومین عالم در هر نقطه‌ای از دنیا که باشند، باید به دفاع و یاری‌شان بشتاییم. حالا ازقضا این مظلوم، برادر مسلمانان یا خواهر مسلمه ما است؛ در چنین شرایطی باید بیش از پیش رگ غیرت ما به جوش بیاید و برای دفاع از مظلوم، پا پیش بگذاریم. چه اینکه در طول تاریخ جنبش‌های گوناگونی به وجود آمده و درگیری‌های تاریخ‌سازی میان دو جبهه حق و باطل رخ داده است. با توجه به تأکیداتی که دین مبین اسلام و حتی سایر ادیان نسبت به مبارزه با هر ظالمی و خون‌خواهی در عالم دارد و نیز با توجه به اهمیت جهاد به عنوان فروع دین ما ضروری است پا در میدان نبرد با دشمن برداریم. از مهم‌ترین عرصه‌های نبرد همین هنر و ابزار هنر است؛ ابزاری که به مراتب تأثیرگذارتر و در عین حال خطرناک‌تر از هر بمب و موشکی است. چرا که اثر هنری ضمن آنکه در فرهنگ و فکر مردم اثر می‌گذارد، ماندگاری بیشتری تا ده‌ها و حتی صدها و هزاران سال دارد.  اکنون در پرتو پیدایی رسانه‌های مختلف و متکثر، مفهومی به نام دهکده جهانی  ایجاد شده است که این دهکده جهانی نوعی بازی سیاسی است برای آنکه ظالمان بتوانند ظلم و سیطره خود را ادامه دهند و عقایدشان را بر جهانیان تحمیل کنند؛ اما ما از همین بستر هم می‌توانیم استفاده کنیم و پیام ظلم‌ستیزی خود را به گوش جهانیان برسانیم. با توجه به عطش حقیقت‌جویی که در بین مردم دنیا وجود دارد، فرصت مناسبی فراهم است تا ما بتوانیم با ابزار هنر، آزادی‌خواهان بیشتری را برای همراهی در این مبارزه بزرگ جذب کنیم. هنر گرافیک نیاز به ترجمه ندارد * یکی از این میدانهای مبارزه با جبهه کفر میدان گرافیک است؛ ما در فضای هنر، هنرمندان بزرگی را داریم که هنر برایشان به مثابه زبانی برای انتقال پیام دین بوده است؛ هنر برایشان زبان بیان عقاید بوده است و افکار و اندیشه‌های خود را با ابزار هنر برزو داده‌اند. علت پیشرفت آنها را در چه گزاره‌هایی ارزیابی می‌کنید؟ در انتقال این نوع پیامها، هنرمندان فرم هنری را با محتوای غنی و عمیق دینی همراه می‌کردند و به این ترتیب بر نفوذ و انتقال پیامهایشان سرعت می‌بخشیدند؛ چنین اتفاقی در فضای هنر نیز وجود دارد و گرافیست‌های متعهد و متعدد در سراسر دنیا، در میدان مبارزه با ظالمان جهان ایستاده و از مستضعفین عالم دفاع می‌کنند؛ هنر گرافیک ابزاری قوی برای انتقال پیام است؛ ابزاری که در بسیاری از مواقع به ترجمه هم نیاز ندارد چراکه در زبانهای مختلف قابل فهم است‌ و مخاطب به مجرد دیدن یک پیام یا نشانه، به درک اصل پیام نائل میشود؛ این اتفاقی مبارک است و کسانی که دغدغه انتقال پیام و حرف برای گفتن دارند،  به سمت استفاده از ابزار هنر به ویژه گرافیک سوق پیدا میکنند.     متفکران گذشته ما در طول تاریخ نیز از چنین ظرفیت‌هایی استفاده می‌کردند؛ برای مثال زمانی از شعر و شاعری برای انتقال مفاهیم، پیام‌ها، مبارزه‌ها و جنگ‌ها استفاده می‌شد تا اندیشه‌ها به درستی انتقال یابند؛ شخصی مثل هایدگر معتقد است که شاعران نسبت به فیلسوفان به اندیشه و خردورزی نزدیک‌ترند؛ چراکه بر مفاهیم و عقیده‌ها تأمل بیشتری می‌کنند و آنها را در کلام به شکلی بهتر منتقل می‌کنند. در عصر امروز که تکنولوژی در خدمت ارائه پیام‌ها قرار گرفته است، هنرهای تصویری نیز نقش برجسته‌ای در فرایند انتقال پیام پیدا کرده‌اند؛ چراکه پیامهای خلق شده در بستر هنرهای تصویری بهتر دیده می‌شوند و قابلیت انتقال و دریافت بهتری را دارا هستند. در هنر گرافیک برای انتقال پیام به واسطه نیاز نداریم یکی از ابعاد مهم دیگری که در فضای انعکاس مسئله قدس و هنر گرافیک وجود دارد، این است که ما در هنر گرافیک به واسطه نیاز نداریم؛ آثار بزرگان و اندیشمندان مطرح دنیا به دلیل پیچیدگی، همواره شرح و تفسیری داشته است؛ اما زبان هنر اینگونه نیست؛ زبان هنر زبانی مستقیم و بی واسطه است که به شرح و تفسیر نیازی ندارد؛ مردم دوست دارند اصل اثر یک هنر را ببینند، از آن لذت ببرند و پیامش را دریافت کنند. در فضای هنرهای تجسمی به ویژه گرافیک، مردم بی واسطه با اصل اثر و شخص هنرمند مواجه می‌شوند و پیامهای مربوطه را دریافت می‌کنند. ما در طول تاریخ نمونه های بسیاری را دیده ایم که هنرمندان برای بیان عقاید و نظراتشان به سراغ ابزار هنر و خلق یک اثر هنری می‌رفتند و نسبت به این کار نگاهی فرامادی داشتند؛ مثلاً شخصی مثل «میکل آنژ» 4 سال درازکش بر داربست، رو به سقف نمازخانه قرار می‌گیرد و نقاشی می‌کند؛ یا تابلوی عصر عاشورا را استاد فرشچیان با وضو و نیت ترسیم می‌کند و خود را مشغول عبادت یا عملی فرامادی می‌بیند.  در مسئله مهمی چون مبارزه مستضعفین جهان با مستکبرین عالم که یکی از مصادیق مهم آن در فلسطین مظلوم محقق شده است، نیاتی از جنس همین نیتها هستند که کار می‌کنند و باعث رشد و برکت اثر هنری می‌شوند. اعتقاد ما این است که یک اثر هنری اگر نیت درست و مخلصانه‌ای داشته باشد، می‌تواند ارتباط عمیق تری برقرار کند و تأثیرگذارتر باشد. زبان هنر، زبان عامه‌پسند است * برای آنکه هنرمندان در این فضا بتوانند نقش خود را به خوبی ایفا کنند چه پیشنهادی دارید؟ ما همواره تلاش می‌کنیم عقایدمان را به شکلی شفاف و ساده بیان کنیم و پیام هنرمندان گرافیست ما نیز چنین خصوصیتی دارد؛ او زبان مردم را که زبانی همه فهم است انتخاب می‌کند؛ لذا به فرم و فضای هنری آنچنان بها نمی‌دهد که از فهم عرفی خارج شود؛ برای ما اصل، انتقام پیام است؛ زبان دین هم زبانی عرفی است و پیامبران هرگز بالاتر از فهم عموم مردم سخن نمی‌گفتند؛ چراکه می‌خواستند پیام خداوند را به عموم مردم منتقل کنند؛ گرچه عمق کلامشان بسیار زیاد بود؛ قرآن کریم نیز چنین ویژگی دارد و برای همگان قابل فهم است؛ لکن هرکس فهم و عمق بیشتری داشته باشد، برداشت‌های عمیق‌تری هم خواهد داشت.  سادگی و عمق با یکدیگر متناظر نیستند؛ شما در عین حال که پیامی ساده را در یک اثر منتقل می‌کنید، می‌توانید لایه‌های عمیق معنایی را نیز در آن اثر ارائه کنید؛ در عصر حاضر با توجه به اقتضائات کنونی، نیازمندیم که برای انتقال مفاهیم و عقایدمان به سمت ابزار هنر برویم و چه هنری سریع تر و سهل الوصول‌تر از گرافیک؟ امام صادق(ع) میفرمایند زبانتان را متناسب با زمانتان انتخاب کنید؛ زمان‌شناس باشید؛ کسی که زمانه خود را بشناسد، کمتر آماج حملات و شدائد قرار میگیرد.      خوشبختانه جوانان گرافیست ما بانگ استمداد ملت مظلوم فلسطین را شنیده و با آن همراه شده‌اند و با کارهای هنری خود پژواک صدای این ملت مظلوم را در فضای وسیع‌تری طنین انداز می‌کنند. امیدوارم به فضل الهی به زودی شاهد پیروزی مستضعفین بر مستکبرین عالم باشیم.  لزوم ایجاد شبکه گسترده هنرمندان در بستر جبهه مقاومت * ارزیابی شما نسبت به آثاری که در زمینه مسئله فلسطین و آزادی قدس از سوی هنرمندان خلق شده چگونه است و پیشنهادتان برای گسترش کمّی وکیفی این آثار چیست؟  بنده به عنوان یک مخاطب عام، تصور میکنم آثاری که تاکنون با محور آزادی فلسطین در سطح ملی و بین المللی خلق شده فرصتی فوق العاده را به وجود آورده است؛ ما فرصت خوبی برای شکل دهی به یک شبکه گسترده هنرمندان متعهد در جبهه مقاومت را دارا هستیم؛ این شبکه گسترده می‌تواند در نقطه نقطه دنیا، آثار هنری تولید و منعکس و با مخاطبان وسیعی ارتباط برقرار کند. پیام ما باید به سراسر جهانیان منتقل شود که چرا چنین ظلم فجیعی را علیه ملت فلسطین نمی‌پذیریم و مردم دنیا شما هم نباید آن را بپذیرید. خوشبختانه اکنون در سطح دنیا توجهات بسیاری به مسئله فلسطین جلب شده است؛ زمانی بود که کسی درباره فلسطین صحبت نمی‌کرد اما بحمدالله امروز انگیزه‌های فراوانی برای همراهی با ملت مظلوم فلسطین شکل گرفته است. هنرمندان سربازان قدرتمند جنگ نرم و سختند فرصت کنونی در پرتو گسترش ابزارها و تکنولوژی‍‌های گوناگون ارتباطی و حذف فاصله‌ها و ‌واسطه‌ها در رسانه‌های جمعی خلق شده است و چه بسا می‌توانیم افراد مستعد، با دغدغه و علاقه‌مند بیشتری را در حوزه گرافیک آموزش و رشد دهیم؛ اینها سربازان قدرتمند جنگ نرم و سخت با مستکبران عالم هستند. گرافیست‌های ما باید مبارزه ای که علیه صهیونیست آغاز کرده‌اند را با استحکام هرچه بیشتر تا آزادسازی قدس ادامه دهند؛ بی شک این اتفاق برای ما اتفاق مبارکی است. هنرمندان درگیر فرم شدند تا محتوا حال وقتی به برخی آثار نگاه می‌کنیم، همچنان جنگ بین فرم و محتوا را مشاهده میکنیم؛ به این معنا که هنرمند آن قدر در فضای فرم درگیر شدند که از محتوا غافل مانده و باعث تخلخل در انتقال پیام شده است؛ این یک نقطه ضعف است. * البته وقتی اثری هنری از حیث فرم غنی باشد، به قول شما باز هم ماندگاری بیشتری نسبت به سایر فرمهای دارد. درسته؟  آثار هنری باید حاوی پیام روشن باشد این ماندگاری به شرطی برای ما مثمر ثمر است که محتوا را هم به درستی و به تمامه منتقل کند؛ لذا اثر ماندگاری که پیام روشنی را ارائه نمیکند، برای ما از درجه اهمیت کمتری برخوردار است نه اینکه اهمیتی ندارد. بنابراین همانطور که جشنواره های هنری برای ما فرصت است و در عین حال نوع داوری آثار و ملاکهای ارزشیابی نیز از اهمیت بالایی برخوردار است و چه بسا گاهاً برای ما به تهدید تبدیل شود؛ به این صورت که ممکن است آثار به سمت فرم و تکنیک‌زدگی مفرط حرکت کنند و از معنا و محتوا تهی باشند. در برخی آثار هنری با وجود اینکه هنرمند زحمت زیادی کشیده و یک اثر برجسته خلق کرده است، انتقال پیام با اختلال مواجه است؛ این نکته مهمی است که باید به آن توجه داشت. برخوردمان با مسئله فلسطین و قدس تقویمی نباشد * شاید از چالش‌های ما در مسئله فلسطین اینچنین است که مواجهه با آن مثل بسیاری از مسائلی مهم دیگر ما «تقویمی» و مقطعی شده است؛ نظرتان در این باره چیست؟ به نکته خوبی اشاره کردید. تصور کنید کسانی را در نظر بگیریم که در طول سال با مادر رابطه‌ای عادی دارند و  اما در روز مادر دست او را می‌بوسند و او را تکریم می‌کنند؛ در حالی که آنچه ما از روز مادر می‌خواستیم، تلنگری بود برای اینکه در تمام طول سال به فکر مادر باشیم و با او رابطه‌ای گرم و پر مهر و محبت تر داشته باشیم؛ روز قدس نیز یک بزرگداشت برای ملت مظلوم فلسطین است و باید به ما این تلنگر را بزند که در طول سال برای مسئله قدس بیشتر کار کنیم؛ نه اینکه تلاش و توجه ما را نسبت به این مسئله بزرگ جهان اسلام مقطعی کند. نگاه تقویمی به مسئله قدس ما را از جنگ روایتها عقب انداخته نباید درگیری هنرمندان با مسائل ارزشمندی چون روز قدس را محدود به یک روز در سال کنیم و در طول سال نیز با فراخوان‌ها، دوره‌ها و کارگاه‌های مختلف این دغدغه و روحیه را زنده نگه داریم؛ بی‌شک این مبارزه ما را به آزادی قدس نزدیک‌تر خواهد کرد؛ تداوم چنین ضعفی باعث می‌شود که ما در جنگ روایتها از روایت مربوط به مظلومیت فلسطین در طول سال نیز عقب بمانیم و در ارائه روایت صحیحی که باید از فلسطین به سراسر دنیا مخابره کنیم، مغلوب شویم. همانطور که مستکبرین عالم در طول سال به واسطه عملکرد متواتر رسانه‌ها، فیلمها، سریالها و تبلیغات متعددشان سلطه خود را بازتولید و حقانیت دروغین خود را در گوش مردم دنیا القاء می‌کنند، ما نیز نباید در طول سال غافل باشیم؛ این خیلی دردناک است که ما در طول سال چنین جنگ بزرگی از روایتها را شاهد باشیم و تنها در یک روز نسبت به آن واکنش نشان دهیم. * بنابراین شما معتقدید نگاه تقویمی به مسئله فلسطین و قدس سبب شده ما هم از نظر محتوا و هم اندیشه و نیز کیفیت و کمّیت آثار هنری عقب بمانیم؟ پیشنهاد شما برای تقویت این عرصه چیست؟ تولیدات هنرمندان درباره قدس نباید منحصر در یک روز شود همین طور است. بنابراین ضروری است که مطالبه قدس  در طول سال و در قالب‌های مختلف هنری ادامه و روایت ما از فلسطین بر روایت دشمنانمان غلبه پیدا کند و در رسانه‌های مختلف منعکس شود. بنابراین انعکاس تولیدات هنرمندان مختلف درباره مسئله قدس نباید به روز قدس منحصر شود؛ بلکه باید در طول سال به بهانه‌های مختلف به نشر و نمایش درآید. درست است که در مسئله فلسطین به تکثر پیام نیاز داریم، اما وحدت پیام برای ما جدی‌تر است و باید توجه کنیم که با حجم گسترده آثار گرافیکی، بتوانیم پیامی واحد را به مخاطبان منتقل کنیم. در روز جهانی قدس به دلیل برپایی راهپیمایی و لزوم شعارنویسی، نیاز به گرافیک بیشتر می‌شود و مشاهده می‌کنیم که مردم در کشورهای مختلف این پوسترها و آثار گرافیکی خلق شده را در دست می‌گیرند و در مکان‌های مختلف نصب می‌کنند؛ امسال که به دلیل شرایط خاص ناشی از فراگیری کرونا، تجمعات و راهپیمایی‌های روز قدس شرایط ویژه‌ای پیدا کرده است، بار مسئولیت بیشتر و سنگین‌تری بر دوش گرافیست‌ها ایجاد شده است و لازم است هنرمندان ما این حجم سنگین مسئولیت را بر دوش خود احساس کنند. انتهای‌پیام/‬‬
‫‫ نقاشان و نگارگران در صحن قدسِ حرم امام رضا(ع)/ هنرمندانی که حقیقت‌ها را به تصویر کشیدند+ عکس , استاد پیشکسوت نگارگری در ویژه برنامه پوشش روز جهانی قدس و آیین «برآستان قدس» حوزه هنری عنوان کرد: هنرمند موحد به عنوان فردی که با خدای خود عهدی دارد، هنر خود را نیز به عنوان جلوه‌ای از حقیقت عرضه می‌کند. , به گزارش خبرگزاری تسنیم، روز جهانی قدس با خلق بیش از 100 اثر با مضامین مرتبط با مبارزات و مجاهدت‌های مردم مظلوم فلسطین توسط هنرمندان رشته‌های تجسمی گرامی داشته شده است. محمدعلی رجبی، مسعود نجابتی، علی وزیریان، خشایار قاضی زاده، سید حمید شریفی آل هاشم، عبدالحمید قدیریان، حسن روح‌الامین، سید عبدالله حاجی سیدحسن، عباس برزگر گنجی، مازیار بیژنی، مهدی فرخی، منصوره امیری، عباس گودرزی، حسین عصمتی، رضا بدرالسماء، محمود آزاد نیا، زینب رجبی، مهدی حاجی محمدی، محمدصابر شیخ رضایی، ثارالله فرخ، زهرا اسدیان، علی محمد شیخی، حسین یوزباشی، حشمت‌الله نوروزی گودرزی، محمد روح‌الامینی، محمد حبیبی، محمدعلی نادری، محمد اسدی جوزانی، غلامرضا قلی‌پور، نوید سیمبر، ناصر تقی زاده، عبدالمجید شاهواروقی فراهانی، سید مهدی حسینی الهاشمی، محسن اسدی، سعید خاتمی، محمدحسین واحد، حمید قربانپور، کاظم خراسانی، حسین رزاقی، رضا مهدوی، محسن عبادی، روح‌الله ابوالفضلی، علیرضا خالقی، امیر خالفی، محمدرضا میری، محمود بازدار و… هنرمندانی‌اند که از شب گذشته با حضور در صحن مطهر امام رضا(ع) روند خلق آثار هنری به منظور پاسداشت روز جهانی قدس را آغاز کرده‌اند. در آیین "بر آستان قدس" که امروز(جمعه 2 خرداد) نیز در حرم مطهر رضوی ادامه دارد، محمدمهدی دادمان قائم‌مقام سازمان تبلیغات اسلامی، محسن مؤمنی‌شریف رییس حوزه هنری، مجدالدین معلمی معاون هنری حوزه هنری، محمد حمزه‌زاده رییس سازمان سینمایی حوزه هنری و جمعی از مدیران این مجموعه حضور دارند. همچنین بخش‌هایی از این آیین در «پرونده ویژه» برنامه پوشش روز جهانی قدس در شبکه سه سیما نیز با اجرای سیدحسین حسینی و شهرام شکیبا پوشش داده شد. محمدعلی رجبی استاد نگارگری و هنرمند پیشکسوت در این برنامه عنوان کرد: هنر در باطن و ذات هنرمند است؛ هنرمند موحد به عنوان فردی که با خدای خود عهدی دارد، هنر خود را نیز به عنوان جلوه‌ای از حقیقت عرضه می‌کند. در دوره جدید بحث هنر برای هنر ملغی شده است و جهان از هنر برای آگاهی بخشی استفاده می‌کند. وی افزود: ما مفتخریم بعد از پیروی انقلاب اسلامی هنر را مثل سایر شئون در جهت کشف حقایق به کار می‌بندیم. نمونه آن اتفاق "بر آستان قدس" و راهپیمایی قدس به دلیل ماجرای کرونا در فضای مجازی است. این جلوه‌ای از هنر حقیقی است که هنرمندان تعهد قلبی و روحی خود را در حالیکه به دلیل شرایط امکان حضور در راهپیمایی ندارند، در هنر خود اینجا بروز داده و با مردم مظلوم فلسطین همراهی می‌کنند. این هنرمند همچنین خاطر‌نشان کرد: اگر اجازه داده شود این اقدامات در رسانه‌های خارجی و کشورهای دیگر بازتاب داده شود، بسیار مورد استقبال مردم دنیا قرار می‌گیرد. متأسفانه مبارزات شدیدی علیه صداهای آزادی‌خواه در غرب صورت می‌گیرد اما اتفاقاتی نظیر "بر آستان قدس" و تجمع هنرمندان منفرد در کنار هم و تعالی هنرشان در یک رویداد هنری شایسته تحسین است. آیین "بر آستان قدس" امروز همزمان با روز قدس در صحن قدس حرم مطهر امام رضا (ع) در حال برگزاری است. تصاویر را اینجا ببینید: انتهای پیام/‬‬
‫‫ بسترسازی فرهنگ جهانی ظهور در "عطر عاشقی" تلویزیون , برنامه "عطر عاشقی" با موضوع وحدت اسلامی راهی بسوی بسترسازی فرهنگ جهانی ظهور روی آنتن شبکه پنج سیما می‌رود. , به گزارش خبرگزاری تسنیم، حجت‌الاسلام مصطفی کرمی کارشناس مذهبی در این برنامه درباره موضوع وحدت اسلامی، زمینه‌ای برای بسترسازی فرهنگ جهانی ظهور برای مخاطبان صحبت خواهد کرد و احمد نیکبختیان مداحی این برنامه را برعهده دارد. دعوت از کارشناسان دینی برای طرح موضوعات مهدویت، قرائت زیارت آل‌یس، حضور شاعران آیینی برای قرائت اشعار مهدوی و......از بخش‌های این برنامه است. برنامه "عطر عاشقی" کاری از گروه معارف شبکه پنج سیما است که غروب جمعه هر هفته به تهیه‌کنندگی و کارگردانی سیدناصر سجادی و با اجرای سیدرضا نواب ساعت 17:50 روی آنتن می‌رود. انتهای پیام/‬‬
‫‫ عیدانه شبکه نمایشِ تلویزیون/ از "خواستگاری" بازیگر خارجی تا فیلم خرمشهری ملاقلی‌پور , شبکه نمایش از فردا به مناسبت ایام عید فطر و سالروز فتح خرمشهر، ویژه‌هایی را درنظر گرفته که از مهمترین آن‌ها می‌توان به مرور آثار بازیگر معروف کانادایی و "بلمی به سوی ساحل" رسول ملاقلی‌پور اشاره کرد. , به گزارش خبرگزاری تسنیم، شبکه نمایش همزمان با سالروز فتح خرمشهر و پایان ماه مبارک رمضان و آغاز ماه شوال با فیلم‌های متنوع سینمایی، به استقبال عید بزرگ فطر می‌رود. فیلم سینمایی "بلمی به سوی ساحل"، محصول سال 1364 به کارگردانی و نویسندگی رسول ملاقلی‌پور روز شنبه 3 خردادماه مصادف با سالروز فتح خرمشهر، ساعت 13 از شبکه نمایش پخش می‌شود. همچنین این شبکه فیلم‌های سینمایی دنباله‌دار و جذاب دایه مکفی، محافظ یک آدمکش، فورد در برابر فراری، مانی و ندا، خواستگاری، تیم امنیت، کاتیوشا، افسانه نارینا، عملیات ناممکن و گودزیلا پادشاه هیولاها را در ایام عیدسعید فطر در جدول پخش خود جانمایی کرده است. شبکه نمایش از شنبه 3 خردادماه، ساعت 21 به  مرور آثار "رایان رینولدز" بازیگر سینما و تلویزیون که با ارائه بازی‌های خوب توانسته است طرفداران زیادی را برای خود دست و پا کُند می‌پردازد. فیلم‌های سینمایی این بازیگر به ترتیب از شنبه تا جمعه: محافظ یک آدمکش، خواستگاری، عملیات ناممکن، فانوس سبز، پناهگاه، دربند و کرم‌های شب تاب در باغچه‌اند. فیلم‌های کمدی کلاسیک اختلاف (با بازی لویی دوفونس)، پتسی و بی‌نظم منظم (با بازی جری لوئیس) و موزه پرماجرا در شب‌های عید فطر از شنبه تا دوشنبه در باکس ساعت 1 بامداد پخش می‌شوند. انتهای پیام/‬‬
‫‫ اجرای خانگی ارکستر سازهای ملی با همراهی رامیز قلی اف , ارکستر سازهای ملی ایران در ادامه اجراهای خانگی خود قطعه "لالایی" را با همراهی هنرمند آذربایجانی رامیز قلی‌اف آماده انتشار کرد. , به گزارش خبرگزاری تسنیم، علی اکبر قربانی رهبر ارکستر سازهای ملی در خصوص این همکاری توضیح داد: در ادامه اجراهای خانگی این ارکستر در دوران قرنطینه و توقف اجراهای صحنه‌ای تصمیم به همکاری مشترک با هنرمندان کشور آذربایجان گرفتیم که در این خصوص به استاد رامیز قلیاف پیشنهاد همکاری داده شده و ایشان نیز استقبال کردند. این رهبر ارکستر و آهنگساز در مورد مراحل آماده سازی این اجرا ادامه داد: چند قطعه برای اجرا پیشنهاد شد که استاد قلی اف قطعه "لالایی" اثر واصف آدی گوزلف آهنگساز آذربایجانی را انتخاب کردند و بلافاصله تنظیم این قطعه برای ارکستر را شروع و مقدمات کار را فراهم کردم. وی افزود: نوازندگان ارکستر سازهای ملی نیز فیلم اجرای خود را ارسال کرده اند و مراحل آماده سازی فیلم اجرا در حال نهایی شدن هست. علی اکبر قربانی در خصوص همکاری استاد قلی اف گفت: ایشان از این حرکت و اجرا با ارکستر ایران استقبال کردند و معتقد هستند در این شرایط شنیدن موسیقی حتی برای لحظاتی کوتاه مایه دلگرمی انسان‌هاست. در ادامه آماده سازی دومین اجرای خانگی ارکستر سازهای ملی ایران، قطعه لالایی با حضور استاد رامیزقلی اف در روز عید فطر منتشر خواهد شد. انتهای پیام/‬‬
‫‫ تحقق عصر ظهور مسیح با تصرف اراضی قدس! / بررسی دیدگاه عالمان یهود درباره اشغال فلسطین , دبیرکل جمعیت حامیان آزادی قدس می‌گوید اندیشه آخرالزمانی یهود وعده می‌دهد با مرکزیت فلسطین حکومتی جهانی ایجاد می‌شود که تمام اقوام روی زمین مقابل آنها کُرنش خواهند کرد. , به گزارش خبرنگار فرهنگی باشگاه خبرنگاران پویا، معمولاً تحلیل‌های اندیشمندان ما درباره سناریوی دشمن مبتنی بر تحلیل‌های سطحی و مقطعی و نیز بر مبنای تحلیل‌های صرفِ سیاسی است، در حالی که تنها با اندک مطالعه‌ای به این نتیجه می‌رسیم که راهبردها و برنامه‌های آنها ریشه در باورهای اعتقادی مندرج در کتب مقدس تحریف‌ شده آنها دارد؛ از این رو هر تحلیل‌گری که فارغ از نگاه اندیشه‌ای در صدد تحلیل برنامه‌های دشمن به ویژه صهیونیست جهانی بر آید، به نتیجه مطلوبی دست پیدا نخواهد کرد. این خلأ را درباره چرایی و چگونگی اشغال فلسطین توسط یهودیان صهیونیست به وضوح لمس می‌کنیم. محمدتقی تقی‌پور، دبیرکل جمعیت حامیان آزادی قدس در گفت‌وگو با تسنیم در این باره می‌گوید: یکی از مباحثی که در جامعه ما به ویژه در میان روشنفکران و اساتید و مراکز مطالعات و پژوهشی کمتر مورد توجه قرار گرفته، جایگاه مسیحاباوری و نگاه آخرالزمانی یهودیان و صهیونیست‌ها در مسیر اشغال فلسطین و تشکیل دولت اسرائیل است. این در حالی است که این موضوع، یکی از مفاهیم مبنایی در آیین یهود به شمار می‌آید که جایگاهی محوری و کلیدی در طرح و برنامه اشغال فلسطین و اسکان یهودیان در این سرزمین و تشکیل دولت یهود دارد.  وی می‌گوید وقتی با این منظر پژوهش و تحقیق و نیز اطلاع‌رسانی لازم صورت نگیرد، نسل ما با عمق و ابعاد حادثه فلسطین و موجودیت اسرائیل آشنا نخواهد شد؛ یعنی عمق خطر را درک نکردیم. تصور می‌کنیم قضیه فلسطین مسئله‌ای سیاسی است که عده‌ای یهودی جغرافیایی از جهان اسلام را تصرف کردند و حالا باید آنها را بیرون کنیم. مشروح این گفت‌وگو را در ادامه می‌خوانید.  * شما از جمله اندیشمندانی هستید که معتقدید آنچه سبب اشغال فلسطین توسط صهیونیست‌ها شده، اندیشه آخرالزمانی آنهاست؛ در این باره توضیح می‌دهید.  ما چند مفهوم محوری و مبنایی در اصول و مبانی آیین یهودیت داریم که مهم‌ترین آنها سرزمین موعود است؛ یعنی بر اساس متون مقدس خود معتقدند فلسطین، سرزمین موعود و مرکز زمین است و قائلند به اینکه این سرزمین به ما وعده داده است. بنابراین ایجاد دولت یهودی در فلسطین، مقدمه‌ای برای تشکیل دولت بزرگ اسرائیل، به پهنه نیل تا فرات است و به دنبال آن، حکومت جهانی یهود، با ظهور و آمدن ماشیَح صورت می‎گیرد. دیدگاه آخرالزمانی یهود در اشغال فلسطین را توجه کنیم * اندیشه ماشیَح باوری و منجی‌گرایی ریشه در کدام بستر تاریخی یا اعتقادی دارد؟ یهودیان معتقدند آن حضرت مسیحی که ظهور کرد، آن فردی نبود که پیامبران بنی‌اسرائیل وعده‌اش را داده بودند؛ بنابراین او را تکذیب کردند و به صلیب کشیدند و تفکیرش کردند. آنها معتقدند فردی به نام مسیح یا ماشیَح می‌آید و سلطنت داودی را در عالم برپا می‌کند. این باور، مسئله‌ای کلیدی و راهبردی برای یهود در مسیر اشغال فلسطین است. متأسفانه در پژوهش‌های خود حتی در سطح کشورهای اسلامی، به این دیدگاه آخرالزمانی یهود توجه نشده است؛ یعنی باید بررسی کنیم که دیدگاه مسیحاباوری یا دیدگاه آخرالزمانی چه نقشی در طول تاریخ معاصر در برنامه‌های یهود در خاورمیانه به ویژه در اشغال فلسطین داشته است.      * خب ما مسلمانان درباره منجی اندیشه‌ای مبنی بر آن داریم که فردی به نام امام مهدی (عج) در آخرالزمان ظهور می‌کند و بساط دشمنان را از زمین می‌چیند و برکات و نعمات الهی را بر بشر جاری می‌کند؛ آیا آنها چنین دیدگاهی دارند؟ آنچه یهودیان درباره منجی‌باوری اعتقاد دارند، با آنچه در اسلام و حتی مسیحیان ارتدوکس و کاتولیک مطرح است، تفاوت دارد. آنها بر اساس نگاهی قوم‌گرایانه و نژادپرستانه معتقدند فردی می‌آید و عده‌ای را نجات می‌دهد و عدالت را درباره آن عده خاص محقق می‌کند و سبب سلطنت و آقایی یهودیان بر جهان یعنی غیر یهود می‌شود. پس مردم یا قلع و قمع می‌شوند و یا در خدمت یهود در می‌آیند. مسیحیت پروستان همان تفکر یهودیان را دارند؛ لذا دیدگاه یهودیان در این خصوص خیلی شبیه به اوانجلیست‌ها و باپتیست‌ها و پیوریتنها به عنوان شاخه‌های پروتستانها هستند. اینها جمعاً معتقدند وقتی حضرت مسیح دوباره باز ‌گردد، به ما یهودیان به عنوان قوم برگزیده توجه دارد و ما نیز جزو کارگزاران مسیحیم؛ همچنین می‌گویند زمانی که مسیح باز ‌گردد، هزاره خوشبختی برپا می‌شود؛ یعنی هزار سال حکومت و خوشبختی. بنابراین این تفکر معتقد است تمام کارگزاران این حکومت از قوم بنی‌اسرائیلند. این نکات کاملاً برگرفته از آموزه‌های توراتی، تلمودی و عهد عتیقی است.     * به عنوان مصداق می‌توانید به برخی از این گزاره‎های آخرالزمانی مبتنی بر کتاب مقدس یهودیان اشاره کنید؟  در منابع عهد عتیق به سلطنت شاه‌داودی کاملاً اشاره شده است؛ مثلاً در عهد عتیق، باب آموس باب نهم شمارۀ 11 به صراحت از قوله یهوه آمده است «آنگاه در آن زمان، سلطنت داود که ویرانه است، دوباره برپا خواهم کرد و آن را به عظمت سابقش بازخواهم گرداند.» یا مثلاً در کتاب زکریا می‌گوید «من خدمتگزار خود را که «شاخه» (مسیح موعود) نامیده می‌شود، خواهم آورد.» یا در کتاب ارمیا می‌خوانیم «اینک روزی فرا خواهد رسید که من شخصی از نسل داود را به پادشاهی منسوب خواهم کرد. او پادشاهی خواهد بود که با حکمت در سراسر دنیا عدالت را اجرا خواهد کرد.» اینها مستندات یهودیان است که بزرگان آنها به این موارد استناد می‌کنند. مثلاً «یاکوب رابکین» کتابی دارد تحت عنوان «یهود علیه صهیونیست» که در ایران چاپ شده است. او در آنجا اشاره دارد «شوفار بزرگ را برای آزادی خود به صدا و پرچم‌مان را با اهتزاز در می‌آوریم تا تبعیدیان از چهارگوشه جهان را دور هم جمع کنیم و ملت اسرائیل را گرد هم آوریم». بعد می‌گوید تلمود حق هر فرد را در استقرار در اسرائیل محفوظ می‎دارد. بنابراین رفتن بسوی فلسطین و اسکان‌شان در آنجا و ایجاد دولت اسرائیل، کاملاً مبتنی بر نگاه مسیح‌باوری و آخرالزمانی است.  کالیشر: تحقق عصر ظهور مسیح با ایجاد مناطق یهودی‌نشین در فلسطین از اولین کسانی که حدود 150 سال قبل به این مسئله اشاره کرده، خاخامی است به نام «هیرش کالیشر» آلمانی که اندیشه مسیحاباوری را از طریق مناطق یهودی‌نشین در فسطین مطرح می‌کند. او کتابی به نام «جستجوی صهیون» نوشته است. او با اشاره به کتاب مقدس یعنی عهد عتیق یا منابع تلمودی این نظریه را مطرح می‌کند که عصر ظهور مسیح موعود (یعنی همان مسیحی که یهودیان منتظر اویند و بناست سلطنت شاه‌داودی را در دنیا برپا کند) باید مسبوب به تأسیس مکانی برای مهاجرنشینان یهودی، یعنی ایجاد مناطق یهودی‌نشین در فلسطین باشد. بعد ادامه می‌دهد که این امر باید از طریق حکومتهای غربی و یهودیان علاقه‌مند پیگیری شود. او طرحی را برای مهاجران یهودی در آن زمان مطرح می‌کند که مورد توجه یکی از شخصیت‌های پولدار یهودی به نام «موشه ونته‌فیوره» قرار می‎گیرد تا به این ترتیب اولین منطقه یهودی‌نشین را تحت عنوان مدرسه کشاورزی در فلسطین در نزدیکی یافا در 1870 برپا کند. آنها موفق می‌شوند در سال 1878 اولین آبادی یهودی‌نشین را در مِلبِس ایجاد کنند. اقامت یهودیان در فلسطین اولین گام به سوی عصر مسیحایی است ! جولیس گلینستون در کتاب انتظار مسیحا در آیین یهود به «هیرش کالیشر» اشاره می‌کند و می‌گوید او پایه‌گذار این تفکر در دوران معاصر در بین یهودیان بوده است و بعد تصریح کرده که اقامت یهودیان در فلسطین اولین گام به سوی عصر مسیحایی است؛ یعنی پیش بسوی حکومت جهانیِ قوم یهود. «هیرش کالیشر» در کتاب جستجوی صهیون نوشته اکنون زمان آن فرا رسیده است؛ زیرا بسیاری از یهودیان به مقامات بلندی دست یافته‌اند و می‌توانند بر فرمانروایان اروپا اعمال نفوذ کنند. «هیرش کالیشر» به یکی از بزرگان خاندان «روچیلد» نامه‌ای می‌نویسد و از او کمک می‌طلبد و به آنها می‌گوید «یهوه نبی و پادشاه خود را خواهد فرستاد». منظورش آن است که اگر شما کمک کنید و ما یهودیان را به تدریج به آنجا ببریم و اسکان دهیم و آبادی‌های یهودی ایجاد کنیم، در واقع در راستای تحقق وعده‌های یهوه است.    بوبر: اساس تجدید حیات یهود، بازگشت به فلسطین است «مارتین بوبر» از رهبران بلندپایه یهودیان در کتاب «در باب یهودیت» می‌گوید اساس تجدید حیات یهود، بازگشت به فلسطین است و این اصیل‌ترین ایده در مسیر منجی‌باوری و مسیح‌باوری است. او در جای دیگر می‌نویسد تجدید حیات یهود، به تجدید حیات بشریت منجر خواهد شد. تجدید حیات یهود، آنگاه به دست می‌آید که یهود دست هر فرد یهودی را  با موی سرش بگیرد و در شدیدترین طوفان میان زمین و آسمان به سوی اورشلیم ببرد؛ آنگاه است که قوم یهود برای ساخت سرنوشتی جدید، آماده خواهد شد. جایی که این قوم کهن، روزگاری در آن خانه داشته است. بنابراین مسیحاگرایی اصیلی‌ترین ایده یهودیت برای تجدید حیات یهود در دنیا معاصر است.  * بنابراین آنچه از تفکر یهودیان و اندیشمندان آنها درباره مسئله فلسطین و خاورمیانه حاصل می‌شود، نگاهی کاملاً آخرالزمانی و منجی‌گرایانه است؛ چرا این تفکر در جامعه ما و بین نخبگان ما شکل نگرفته است؟  متأسفانه در این حوزه کار مطالعاتی، پژوهشی و تبلیغاتی نکردیم؛ یعنی نسل جوان ما از رسانه‌ها چنین حرفی نشنیدند. مدام سعی می‌کنیم مسئله فلسطین را سیاسی جلوه دهیم نه مسئله‌ای آیینی و مذهبی که در ذات یهود وجود دارد. نهایت کارمان این است که سعی می‌کنیم یهودی نگوییم و از صهیونیست استفاده کنیم؛ این مسئله مشکلی را حل نمی‌کند. وقتی در این زمینه مطالعه و پژوهش و تحقیق نکنید و اطلاع‌رسانی لازم را انجام ندهید، نسل ما با عمق و ابعاد حادثه فلسطین و موجودیت اسرائیل آشنا نخواهد شد؛ یعنی عمق خطر را درک نکردیم. تصور می‌کنیم مسئله‌ای سیاسی است که عده‌ای یهودی جغرافیایی از جهان اسلام را تصرف کردند و حالا باید آنها را بیرون کنیم.     «جولیوس گرینیستون» قبل از تأسیس اسرائیل در کتابی تحت عنوان «انتظار مسیحا در آیین یهود» به صراحت می‌نویسد کاری که صهیونیست می‌کند، در واقع در امتداد آرمان مسیحیایی ماست؛ منتها تفاوتش آن است که ایجاد دولت یهودی بخشی از آرمان ما را محقق می‌کند، اما اندیشه آخرالزمانی یهود وعده می‌دهد که با مرکزیت فلسطین حکومتی جهانی ایجاد می‌کنیم که تمام اقوام روی زمین مقابل ما کرنش خواهند کرد. بنابراین وقتی با این منظر مطالعه و پژوهش و تحقیق نکنید و اطلاع‌رسانی لازم را انجام ندهید، نسل ما با عمق و ابعاد حادثه فلسطین و موجودیت اسرائیل آشنا نخواهد شد؛ یعنی عمق خطر را درک نکردیم. تصور می‌کنیم مسئله‌ای سیاسی است که عده‌ای یهودی جغرافیایی از جهان اسلام را تصرف کردند و حالا باید آنها را بیرون کنیم. ======================گفت‌وگو و تنظیم: سعید شیری ====================== انتهای‌پیام/‬‬
‫‫ خاطرات سفیر فلسطین از روزهای مقاومت + فیلم , صلاح زواوی سفیر دولت فلسطین در ایران و از چهره‌های مهمِ جبهه مقاومت است؛ او از خاطراتش در دوران مقاومت می‌گوید. , به گزارش خبرنگار فرهنگی خبرگزاری تسنیم، صلاح زواوی متولد فلسطین و سفیر دولت فلسطین در ایران است. او دومین سفیر فلسطین در ایران پس از هانی الحسن است و از سال 1361 - 1980 میلادی تا کنون عهده‌دار این سمت بوده است. زواوی از اعضای مؤسس جنبش فتح و سفیر پیشین فلسطین در کشورهای الجزایر، برزیل و کنیا است. به دلیل حضور طولانی مدت در سِمت سفیری در ایران، به وی لقب مقدم السفرا را داده‌اند. در ادامه خاطرات صلاح زواوی سفیر فلسطین را در قالب دو ویدیو می‌بینید - این ویدیوها در فرهنگسرای رسانه تهیه و برای انتشار در اختیار خبرگزاری تسنیم قرار گرفته است:   انتهای پیام/  ‬‬
‫‫ داستان شکار پیشرفته‌ترین پهپاد آمریکایی کتاب شد/شکار هیولا در کتابفروشی ها , «شکار هیولا»؛ تازه‌ترین اثر محمد سرشار، داستان مهمترین و پیشرفته‌ترین پهپاد آمریکایی با نام آر کیو ۱۷۰ است که توسط نیروهای ایرانی شکار شد. , به گزارش خبرنگار فرهنگی خبرگزاری تسنیم، «شکار هیولا»، عنوان رمانی تازه از محمد سرشار است که به زودی توسط نشر معارف به چاپ می‌رسد. رمان نوجوان «شکار هیولا» داستان مهمترین و پیشرفته‌ترین پهپاد آمریکایی با نام آر کیو 170 با اسم مستعار هیولا است؛ از زمانی که تولید شد تا زمانی که به خاطر مأموریتی سرّی وارد ایران و توسط نیروهای ایرانی شکار شد. در این داستان، خود آر کیو 170 از زبان خودش این ماجرا را برای نوجوانان تعریف می‌کند. جذابیت داستان به همراه قلم روان و شیرین محمد سرشار، رئیس شبکه کودک و نونهال صدا و سیمای جمهوری اسلامی ایران و در آخر تزریق حس عزت و غرور ملی به نوجوان این کتاب را در جایگاه ویژه‌ای قرار داده است. این کتاب به زودی توسط نشر معارف در 168 صفحه به چاپ می رسد و در تمام فروشگاه های کتاب کشور قابل دسترسی است. در این کتاب می‌خوانید: «چشم‌هایم را باز کردم. همه جا ساکت بود. به اطرافم چشم دواندم. درون یک آشیانه بزرگ و ساکت با کناره های تاریک بودم. هیچ نوری از بیرون نمی تابید. فضا را با چراغ های متعددی روی سقف، روشن کرده بودند. خواستم حرکت کنم اما نتوانستم. چرخ‌هایم را با زنجیرهای ضخیمی به یک حلقه بسیار کلفت فولادی که از زمین بیرون آمده بود، بسته بودند. بال‌هایم هم با دو زنجیر طولانی دیگر که از سقف پایین آمده بودند، بسته شده بودند. تعداد زیادی کابل هم به بدنم وصل شده بود. وضعیتم درست مثل فیلم‌هایی بود که قبلاً دیده بودم. اینجا شکنجه‌گاه ایرانی‌ها بود و حتماً به زودی شکنجه‌شان را شروع می‌کردند. ناگهان درب سوله با صدای بلندی باز شد. نور خیلی زیادی به داخل سوله دوید و چشمانم را زد. چشم‌هایم را تند تند باز و بسته کردم. تا به نور عادت کردم هیکل بزرگ و نحس قاهر را دیدم که جلویم ایستاده بود.  - سلام انتهای پیام/‬‬
‫‫ ۴ روز با فیلم‌های سینمایی تلویزیون/ از "پاستاریونی" ایرانی تا "سکسکه" هندی , تلویزیون برای روزهای یکشنبه، دوشنبه، سه‌شنبه و چهارشنبه، فیلم‌های سینمایی درنظر گرفته که از مهمترین آنها می‌توان به "زندانی‌ها"، "پاستاریونی"، "پاشنه بلند"، "سرزمین خورشید" و "فرار از اردو" اشاره کرد. , به گزارش خبرنگار فرهنگی خبرگزاری تسنیم، تلویزیون، فیلم‌های سینمایی «زندانی‌ها»، «سلام نابغه»، «رمضان آن سال»، «پینوکیو، عامو سردار و رئیسعلی»، «آواز در خواب»، «شب روباه»، «خانواده فوری»، «سِجِل»، «پاگنده به هنگ‌کنگ می‌رود»، «تبدیل شوندگان: بامبل‌بی»، «دفاع غیرنظامی»، «سریع و خشن: هابز و شاو»، «نابغه کوچک»، «نخ و سوزن ساخت هند»، «خواب‌های خط‌ خطی»، «پاستاریونی»، «فرار از اردو»، «واحد مبارزه با پولشویی»، «اولین نمایش»، «ردگیری»، «مانی و ندا»، «مدرسه زندگی»، «سکسکه»، «بازگشت دایه مکفی»، «خواستگاری»، «تیم امنیت»، «پتسی»، «کاتیوشا»، «قرار تصادفی من با زندگی»، «مدرسه هندی»، «افسانه نارنیا (قسمت اول)»، «عملیات ناممکن»، «گودزیلا: پادشاه هیولاها»، «موزه پرماجرا»، «وقت اضافه»، «ماجراهای اسپیرو و فانتازیو»، «گودزیلا: پادشاه هیولاها»، «افسانه نارنیا (قسمت دوم)»، «فانوس سبز»، «بهترینشان»، «کاپری کورن وان»، «مایا ببر مازندران»، «یک پرونده عاشقانه»، «افسانه نارنیا (قسمت سوم)»، «پناهگاه»، «لانه خرگوش»، «مردم معمولی»، «یک فراری از بَگبو»، «فرجی تراکتور خاکستری کوچولو»، «درست شبیه پدرم»، «فردیناند»، «ماجراجویی نلی و سیمون ـ غول برفی»، «اژدهاتونو چطور آموزش بدهید 3»، «پاکوچولو»، «نیکو زنبوره ـ مسابقات عسلی»، «عشق ساندویچی» و «پاشنه بلند»  را برای روزهای یکشنبه، دوشنبه، سه‌شنبه و چهارشنبه 4 تا 7 خردادماه درنظر گرفته که از شبکه‌های یک، دو، سه، پنج، نمایش، امید، کودک و شما پخش می‌شود. "زندانی‌ها" به شبکه یک می‌آیند فیلم سینمایی "زندانی‌ها" به کارگردانی مسعود ده نمکی، یکشنبه 4 خردادماه ساعت 16 از شبکه یک سیما پخش خواهد شد. این فیلم درباره طاها دانشجوی الهیات است که برای نوشتن پایان‌نامه خود، دو زندانی را با گذاشتن سند آزاد می‌کند. غافل از آنکه آنها دنبال نقشه‌ای دیگرند تا جایی که نذر چهل هفتگی رفتنش به جمکران را به سخره گرفته و درست در همان روز، اتفاق جالبی می‌افتد ... هدایت هاشمی، بهنام تشکر، هومن برق‌نورد، بهنوش بختیاری، بهاره افشاری و برزو ارجمند در فیلم سینمایی «زندانی‌ها» هنرنمایی کرده‌اند. فیلم تلویزیونی «سلام نابغه» به کارگردانی جواد مزدآبادی، دوشنبه 5 خردادماه ساعت 16 از شبکه یک سیما پخش خواهد شد. در این فیلم خواهیم دید: مهندس زرین‌کلاه، از طراحان و نوابغ تبلیغاتی گردشگری برای شرکت در یک اجلاس مهم وارد فرودگاه کیش می‌شود. دختر جوانی به نام رویا در حالی‌که پلاکاردی در دست دارد و نام مهندس را در آن نوشته است در فرودگاه انتظار او را می‌کشد. در میان مسافران مردی حدوداً 35 ساله در حالی که لباس‌های بسیار معمولی پوشیده است به درب خروجی می‌رسد مسافر متوجه رویا می‌شود و اسم خود را بر روی تابلو می‌بیند. رویا بعد از آشنایی او را با ماشین مدل بالایی به سمت هتل مورد نظرشان می‌برد. از طرفی وقتی مهندس زرین‌کلاه واقعی از دستشویی‌های فرودگاه بیرون می‌آید و بعد از برداشتن چمدان به‌سمت درب خروجی فرودگاه می‌رود ولی کسی انتظار او را نمی‌کشد.... شهره سلطانی، رامین ناصرنصیر، مهران رجبی، شهرام قائدی و افشین سنگ‌چاپ بازیگران این فیلم تلویزیونی‌اند. "آواز در خواب" و "سِجل" شبکه دو فیلم تلویزیونی «رمضان آن سال» به کارگردانی فریدون فرهودی، یکشنبه 4 خردادماه ساعت ‌‌8 صبح از شبکه دو سیما پخش می‌شود. در این فیلم خواهیم دید: مریم و محسن خواهر و برادرند. مریم به همراه همسر و دخترش و همچنین خواهر شوهر و دختر او در یک ساختمان زندگی می‌کند. و محسن قرار است به همراه همسرش، پس از 10 سال برای مراسم یادبود مادرشان به ایران برگردد. محسن مایل است، مراسم افطاری مادرش را در سالنی با شکوه و مجلل برگزار شود، اما مریم دوست دارد این مراسم افطاری، طبق رسم مادرش در خانه برگزار شود. مریم تمام کارها را با روال خود انجام می‌دهد اما ترکیدن لوله آب، برنامه‌های او را به هم می‌زند. از سوی دیگر، خواهرشوهر مریم، نرگس که مدتی است از آرایشگاه محل کارش اخراج شده، عروسی را به خانه آورده و این موضوع باعث عصبانیت بیشتر مریم می‌شود. در بین کشمکش‌های نرگس و صاحبخانه که از سوء استفاده نرگس از خانه‌اش عصبانی است، محسن هم از راه می‌رسد و از رفتار خودسرانه خواهرش عصبانی می‌شود. مرد صاحبخانه که علاقه زیادی به مادر مرحوم مریم داشته، تمام مسائل را فراموش کرده و ... فرحناز منافی ظاهر، رضا آحادی و مجدی شهریاری؛ در این فیلم بازی کرده‌اند. فیلم سینمایی «پینوکیو، عامو سردار و رئیسعلی» به کارگردانی سیدرضا صافی، یکشنبه 4 خردادماه ساعت 17:30 از شبکه دو سیما پخش می‌شود. در این فیلم خواهیم دید: همایون پسر نوجوان دلواری، به عشق تصاحب جایزه برتر خاطره‌نویسی، عزم خود را برای تحقیق پیرامون شخصیت رئیسعلی دلواری جزم می‌کند. تحقیق تاریخیِ همایون، ما و او را به دنیای شاد، پُرحادثه و فانتزی این فیلم می‌برد ... حجت شورکی، حسین قفلی، جوهر تنگستانی، علی نیک‌فر، اصغر جوادی و احمد قربانی در فیلم سینمایی «پینوکیو، عامو سردار و رئیسعلی» بازی کرده‌اند. فیلم سینمایی «آواز در خواب» به کارگردانی آرش سجادی حسینی، یکشنبه 4 خردادماه ساعت 23:30 از شبکه دو سیما پخش خواهد شد. این فیلم داستان پیرمرد ثروتمندی به نام آقای فتحی است. او یک مغازه عتیقه فروشی دارد و بسیار بداخلاق و خسیس است. آقای فتحی تنها در خانه اشرافی‌اش زندگی می‌کند و کارهای خانه‌اش را خدمتکاری به نام اکرم خانم انجام می‌دهد. در مغازه هم بهرام به او کمک می‌کند. آقای فتحی از شدت خساست حق و حقوق دیگران را نمی‌پردازد. همه از او فراری‌اند؛ او حتی خواهرزاده‌اش سهراب را هم که به او محبت دارد از خود می‌راند. شبی در خواب شریک فوت شده‌اش، آقای ذغالچی به خوابش می‌آید و به او می‌گوید نزول خوردن و مال مردم‌خوری باعث شده او یک روح سرگردان شود و عذاب بکشد و به او هشدار می‌دهد دست از کارهایش بردارد. سه نفر در خواب سراغ او می‌آیند و ... حمید لولایی، رضا شفیعی‌جم، نادر سلیمانی، شهرزاد کمال‌زاده و ساناز سماواتی در فیلم سینمایی "آواز در خواب" ایفای نقش کرده‌اند. انیمیشن سینمایی «شب روباه» به کارگردانی وس اندرسون، دوشنبه 5 خردادماه ساعت 8 از شبکه دو سیما پخش خواهد شد. در این انیمیشن خواهیم دید: فاکسی روباهی است که در یک بیشه در کنار مزارع انسان‌ها به همراه همسرش زندگی می‌کند. روزی که با همسرش برای دزدیدن غاز به مزرعه‌ای رفته‌اند در تله‌ای اسیر می‌شوند. همسرِ فاکسی تصمیم می‌گیرد در صورت رهایی از این بند، خود و شوهرش دیگر دزدی نکنند. همین اتفاق می‌افتد و فاکسی و همسرش با کندن زمین نجات می‌یابند. سال‌ها بعد آنها در حالی که صاحب پسری هم شده‌اند زیر درختی زندگی می‌کنند و از دزدی دست می‌کشند. اما با گذشت مدتی باز حرص و طمع به سراغ فاکسی آمده تصمیم می‌گیرد از مزرعه‌های سه کشاورزی که نزدیک بیشه‌اند دزدی کند. وی با همکاری یکی دیگر از حیوانات بیشه به نام صارخ به این کار مشغول شده و طی چند شب از مزارع دزدی می‌کند. کشاورزها که متوجه این دستبردها شده‌اند، تصمیم می‌گیرند هر طور شده روباه را به دام بیندازند. به همین خاطر در بیشه به کمین نشسته محل زندگی او را پیدا می‌کنند. روباه که متوجه می‌شود، به همراه خانواده‌اش از طریق کندن زمین فرار می‌کند. اما ... فیلم سینمایی «خانواده فوری» به کارگردانی سین آندرس، دوشنبه 5 خردادماه ساعت 17:30 از شبکه دو سیما پخش خواهد شد. خلاصه داستان فیلم با بازی مارک واهلبرگ، رز برنی و ایزابلا مونر درباره زوج جوانی به نام پیت و الی واگنر است که در زندگی مشترکشان احساس خلاء عاطفی می‌کنند. از سویی نیز به دلیل سن بالا تمایلی به بارداری و بچه‌دار شدن ندارند، تصمیم می‌گیرند تا به مرکز مراقبت از بچه‌های بی‌سرپرست مراجعه کرده و کودکی را به فرزندی قبول کنند. در آنجا دو تن از مربیان دوره‌ها و مهارت‌های لازم برای هدایت والدین را برعهده دارند و طی برگزاری مراسمی بچه‌ها را به والدین معرفی می‌کنند تا آنها بتوانند از نزدیک تصمیم درست برای انتخاب فرزندشان را بگیرند. در این مراسم آنها توجه‌شان به یک دختر نوجوان جلب می‌شود که از کودکی به دلیل اعتیاد مادرش مراقبت از خواهر و برادرش را نیز عهده‌دار بوده. آنها به رغم مخالفت خانواده، آن سه را به فرزندی قبول می‌کنند و ... فیلم تلویزیونی «سِجِل» به کارگردانی احمد کاوری، دوشنبه 5 خردادماه ساعت 23:30 از شبکه دو سیما پخش خواهد شد. داستان این فیلم درباره رحیم باطنی، صاحب یک گاوداری است. او به علت عدم پرداخت مالیات دچار مشکل می‌شود. رحیم که عازم حج است برای فرار از دست قانون به نام جعلی فرشاد عیوضی گذرنامه فراهم می‌کند. اما ... مهران رجبی، زهره صبور فکور، اردلان شجاع کاوه و میرطاهر مظلومی در فیلم تلویزیونی «سِجِل» بازی کرده‌اند. "سریع و خشن: هابز و شاو" شبکه سه فیلم سینمایی «پاگنده به هنگ کنگ می‌رود» به کارگردانی استانو، یکشنبه 4 خردادماه ساعت 10 از شبکه سه سیما پخش می‌شود. در خلاصه داستان فیلم با بازی انزو کاناوالی، باد اسپنسر و ال لیتیری آمده است: کاپیتان ریتسو در پی دستگیری عامل مافیا در ناپل سر از هنگ کنگ و تایلند در می‌آورد از طرفی رابرت و بر از طرف اداره مبارزه با مواد مخدر آمریکا همکار وی می‌شود و ... فیلم سینمایی «تبدیل شوندگان: بامبل بی» به کارگردانی تراویس نایت، یکشنبه 4 خردادماه ساعت 14:30 از شبکه سه سیما پخش خواهد شد. در خلاصه داستان فیلم با بازی هیلی استاینفلد، جان سینا و جرج لندبورگ جونیور خواهیم دید: در جنگ میان ربات‌های فضایی، یک ربات زخمی به سمت زمین می‌آید و در یک گاراژ به صورت یک فولکس قورباغه‌ای پنهان می‌شود. دختری به نام چارلی در روز تولد 18 سالگی‌اش این ماشین را پیدا می‌کند ولی خیلی زود متوجه می‌شود که این ماشین کهنه و قدیمی می‌تواند به یک ربات غول پیکر تبدیل شود. چارلی اسم این ربات را بامبلبی می‌گذارد و تنهایش را با او پُر می‌کند. چارلی سال‌ها پیش پدرش را از دست داده و هنوز نتوانسته با نبود پدرش کنار بیاید. چارلی با حضور بامبلبی زندگی جدیدی را تجربه می‌کند. اما ... فیلم سینمایی «دفاع غیرنظامی»، دوشنبه 5 خردادماه ساعت 10 به روی آنتن  شبکه سه سیما می‌رود. این فیلم کمدی و طنز با بازی استان لورل و اولیور هاردی روی آنتن می‌رود. فیلم سینمایی «سریع و خشن: هابز و شاو» به کارگردانی «دیوید لیچ»، دوشنبه 5 خرداد ماه ساعت 16 از شبکه سه سیما پخش می‌شود. در این فیلم با بازی دایان جانسون، جیسون استاتام و ادریس البا خواهید دید: هابز و شاوو مأمور به دست آوردن ویروسی می‌شوند که اگر این ویروس در دنیا پراکنده شود، همه مردم دنیا از بین می‌روند و می‌میرند. این ویروس در بدن خواهر شاوو یعنی هتی جایگذاری شده است. شاوو و هتی سال‌ها است با یکدیگر قهرند اما با این اتفاق دوباره به یکدیگر وصل می‌شوند. بریکستون مرد سیاه‌پوستی است که از طرف مرکز به گونه‌ای طراحی شده که هرگز از بین نمی‌رود بنابراین مأمور دستگیری هابز و شاوو می‌شود و برای به دست آوردن ویروس باید هتی را نابود کند. مبارزه و درگیری میان آنها صورت می‌پذیرد. هابز و شاوو برای به دست آوردن دستگاهی که می‌تواند این ویروس را از بدن هتی خارج کنند، به روسیه سفر می‌کنند و در آنجا به واسطه رابطی که دارند دستگاه را به دست می‌آورند. اما ... "پاستاریونی" و "فرار از اردو" شبکه پنج انیمیشن سینمایی «نابغه کوچک» به کارگردانی لیون دینگ یکشنبه 4 خردادماه ساعت 9 از شبکه پنج سیما پخش می‌شود. در این انیمیشن خواهیم دید: ویکتور پسری بسیار با استعداد است ولی نمراتش تعریفی ندارد او با پدرش رابطه بسیار خوبی دارد،. پدر ویکتور که مرد قوی و پرتلاشی است در جامعه مورد تحسین است با اینکه برای ویکتور وقت می‌گذارند ولی نمی‌تواند قابلیت‌های ویژه ویکتور را درک کند و به خاطر نمره‌های پایین ویکتور شماتتش می‌کند. به طوری که وقتی ویکتور بزرگ می‌شود خانواده‌اش را ترک می‌کند و تا دور از همه‌چیز به آزمایشات علمی‌اش بپردازد. آزمایشاتی که همواره خطرناکند و نتیجه‌ای هم ندارند و همیشه دو خرس به نام‌های برایر و برامبل که دوستانش‌اند او را سرزنش می‌کنند. تا ... فیلم سینمایی «نخ و سوزن ساخت هند» به کارگردانی شارات کاتاریا یکشنبه 4 خردادماه ساعت 13:30 از شبکه پنج سیما پخش می‌شود. فیلم قصه با بازی وارون داوان، آنوشکا شارما و راگویر یاداو؛ درباره مائوجی و مامتا زن و شوهر جوانی است که با پدر و مادر مائوجی در یک خانه کوچک زندگی می‌کنند. آنها به اندازه کافی پول ندارند و پدر مائوجی که بازنشسته است اغلب در خانه است و مائوجی برای یک مغازه چرخ خیاطی‌فروشی کار می‌کند که رفتار مناسبی با وی ندارند. یک شب که عروسی پسر صاحب کار مائوجی است مامتا رفتار نامناسب آنها را می‌بیند و از مائوجی می‌خواهد که کارش را رها کند و با عزت در جایی برای خودش کار پیدا کند. مائوجی فردای آن روز با پسر صاحب کارش دعوایش می‌شود و کارش را ترک می‌کند و بعد تصمیم می‌گیرد که گوشه خیابان یک چرخ بگذارد و کار کند ولی مادرش سکته قلبی می‌کند و در بیمارستان بستری می‌شود و مائوجی برایش یک لباس می‌دوزد که مورد توجه عده زیادی قرار می‌گیرد و به آنها سفارش می‌دهند. یکی از دوستان مائوجی او را به یک کارخانه تولید لباس می‌برد و مامتا هم در همان‌جا کار می‌کنند ولی ... فیلم تلویزیونی «خواب‌های خط خطی» به کارگردانی سیدمحمد حسینی دوشنبه 5 خردادماه ساعت 9 از شبکه پنج سیما پخش می‌شود. این فیلم روایتگر زندگی پسر بچه‌ای است که مشکل خواب گردی دارد و سرانجام مشکل وی با درایت مادر بزرگش حل می‌شود ... فیلم تلویزیونی «پاستاریونی» به کارگردانی سهیل موفق دوشنبه 5 خردادماه ساعت 13:30 از شبکه پنج سیما پخش می‌شود. این فیلم داستان رامین راستین است که سال‌ها است همسرش ترنج را از دست داده و یک رستوران به همین نام دارد به خاطر فعالیت‌های یک رستوران بزرگ به نام پاستا دا پیتزا که خانم خنجری و همسرش تورج آنجا را اداره می‌کنند رونق خود را از دست داده است و ورشکست شده و می‌خواهد به زودی آنجا را تخلیه کند. خانم خنجری یک پسر کوچک به نام کامی دارد که بسیار بچه ناراحتی است و همه پرستارانش به سرعت از دست او خسته می‌شوند و رامین هم یک پسر به نام هوشان دارد که از زمان فوت همسرش نزد پدربزرگش در اصفهان بزرگ شده و در بریانی متعلق به او کار کرده است و بسیار پسر باهوش و زرنگی است او وقتی به رستوران پدرش وارد می‌شود و می‌بیند که می‌خواهد تعطیل شود سعی خود را می‌کند تا آنجا را سرپا نگهدارد ولی رامین به شدت مخالف است و می‌گوید می‌خواهد به رستوران دوستش به شمال برود و کار کند و... سام درخشانی، بهاره رهنما، گوهر خیراندیش، مهدی باقربیگی و کمند امیرسلیمانی در فیلم سینمایی "پاستاریونی" بازی کرده‌اند. فیلم تلویزیونی «فرار از اردو» به کارگردانی غلامرضا رمضانی سه‌شنبه 6 خردادماه ساعت 9 از شبکه پنج سیما پخش می‌شود. در این فیلم خواهیم دید: گروه دانش آموزان برای اردوی دریا به شمال آمده‌اند. ولی با نظر مسئولین دبیرستان ناگهان هدف اردو تغییر می‌کند. برخی از بچه‌ها که این بدقولی را نپذیرفته‌اند. از اردو جدا شده تا خود را به دریا برسانند ولی در مسیر راه درگیر ماجراهای متفاوت می‌شوند. با پشت سر گذاشتن حوادث آن‌ها سعی دارند خود را به قلعه رودخان محل استقرار اردو برسانند و ... محمد بحرانی، سیروس همتی، شکر خدا گودرزی، علیرضا مهران، حمید رضا فلاحی، حمید یوسفی، حسین آقایی، عباس میرجینی و سید مجتبی موسوی در این فیلم بازی کرده‌اند. فیلم تلویزیونی «واحد مبارزه با پولشویی» به کارگردانی «دیوید لیم» سه‌شنبه 6 خردادماه ساعت 13:30 از شبکه پنج سیما پخش می‌شود. داستان این فیلم با بازی لوئیس کو، جولین چیونگ و کوین چنج؛ درباره لوک چیلیم رئیس واحد مبارزه با پولشویی است که بسیار هم در کارش جدی است او به دنبال یک باند بزرگ پولشویی است که به ناگهان از طرف واحد مبارزه با جرائم دستگیر می‌شود و متهم به گرفتن رشوه 12 میلیونی می‌شود و از کارش هم معلق می‌شود. لوک نمی‌تواند ساکت بنشیند و باید بی‌گناهی خودش را به اثبات برساند او زنی را که به واحد مبارزه با جرائم رفته و در مورد او شهادت دروغ داده را پیدا می‌کند و بعد هم با سرنخ‌هایی که به دست می‌آورد وارد یک کشتی بزرگ مسافربری می‌شود که زنی به نام ژائو می‌شین در آن با عده‌ای قرار ملاقات دارد و با چسباندن میکروفن به کیف او تمام مکالماتشان را می‌شنود. او متوجه می‌شود تامسون که یک بانکدار است در حقیقت برایش پاپوش درست کرده است و در واقع این پولشویی بزرگ برای یک وزیر است. تامسون متوجه میکروفن می‌شود و لوک را هم دستگیر می‌کنند ولی لوک موبایلش را که مکالمه‌ها را در آن ضبط کرده پنهان می‌کند و ... فیلم سینمایی «اولین نمایش» به کارگردانی امیرحسین عنایتی چهارشنبه 7 خردادماه ساعت 9 از شبکه پنج سیما پخش می‌شود. در این فیلم خواهیم دید: خشایار پسر بچه‌ای است که علاقه زیادی به کار نمایش دارد و می‌خواهد یک کار نمایشی با دوستانش انجام دهد ولی تمرین کافی ندارند و کارشان مناسب نیست و با اجرای آنها موافقت نمی‌شود. گروه آبنبات به مدیریت مسعود در عوض یک گروه خوب است که می‌توانند از عهده نمایش برآیند و با اجرای آنها موافقت می‌شود. خشایار تصمیم می‌گیرد کاری کند که گروه آبنبات نتوانند کارشان را انجام دهند و دو نفر از بازیگران آنها را می‌ربایند. مسعود به کمک خواهرش غزال می‌خواهند که بازیگرانشان را پیدا کنند و نزد یک مرد دانا می‌روند که از آنها می‌خواهد دو گوهر را که یکی در دل یک عروسک و یکی در زیرزمین یک خانه است را پیدا کنند تا مشکلشان حل شود که ... مسعود توکلی، پارسیا شکوری، نفیسه روشن، یوسف صیادی و عباس جمشیدی‌فر در این فیلم بازی کرده‌اند. فیلم سینمایی «ردگیری» به کارگردانی برایان ای. میلر چهارشنبه 7 خردادماه ساعت 13:30 از شبکه پنج سیما پخش می‌شود. در این فیلم با بازی سیلوتر استالونه، رایان گازمن، متیو مودین و میدو ویلیامز خواهیم دید: مک و جان و آیک با هم یک سرقت از بانک انجام داده‌اند که با شرکایشان به توافق نمی‌رسند و بر سر تقسیم پول به مشکل برمی‌خورند. آنها جان وآیک را می‌کشند و مک هم به شدت زخمی می‌شود و سرش به جایی می‌خورد و حافظه‌اش را از دست می‌دهد. پلیس سر می‌رسد و مک به زندان می‌افتد. در بخش بیماران در زندان مرد جوانی به او می‌گوید که می‌تواند او را از زندان بیرون ببرد و به او یک قرص می‌دهد و مک بعد از خوردن او به حال بدی می‌افتد و به درمانگاه زندان منتقل می‌شود و بعد به کمک پرستار آنجا و همان مرد جوان از زندان بیرون برده می‌شود. پرستار به مرد یک آمپول تزریق می‌کند و او همه‌چیز را کم‌کم به خاطر می‌آورد که ... فیلم‌های شبکه نمایش؛ از "مانی و ندا"، "سکسکه" و "کاتیوشا" فیلم‌های سینمایی «مانی و ندا»، «مدرسه زندگی»، «سکسکه»، «بازگشت دایه مکفی»، «خواستگاری»، «تیم امنیت» و «پتسی» یکشنبه 4 خرداد ساعت 13، 15، 17، 19 ، 21 ، 23 و 1 بامداد از شبکه نمایش پخش می‌شود. فیلم‌های سینمایی «کاتیوشا»، «قرار تصادفی من با زندگی»، «مدرسه هندی»، «افسانه نارنیا (قسمت اول)»، «عملیات ناممکن»، «گودزیلا: پادشاه هیولاها» و «موزه پرماجرا» دوشنبه 5 خرداد ساعت 13، 15، 17، 19 ، 21 ، 23 و 1 بامداد از شبکه نمایش پخش می‌شود. فیلم‌های سینمایی «وقت اضافه»، «ماجراهای اسپیرو و فانتازیو»، «گودزیلا: پادشاه هیولاها»، «افسانه نارنیا (قسمت دوم)»، «فانوس سبز»، «بهترینشان» و «کاپری کورن وان» سه‌شنبه 6 خرداد ساعت 13، 15، 17، 19 ، 21 ، 23 و 1 بامداد از شبکه نمایش پخش می‌شود. فیلم‌های سینمایی «مایا ببر مازندران»، «یک پرونده عاشقانه»، «بهترینشان»، «افسانه نارنیا (قسمت سوم)»، «پناهگاه»، «لانه خرگوش» و «مردم معمولی» چهارشنبه 7 خرداد ساعت 13، 15، 17، 19 ، 21 ، 23 و 1 بامداد از شبکه نمایش پخش می‌شود. "فردیناند" شبکه امید فیلم سینمایی «فرجی تراکتور خاکستری کوچولو» به کارگردانی پیتر هامداهال ناس، دوشنبه 5 خردادماه ساعت 17:45 از شبکه امید پخش خواهد شد. در این فیلم خواهیم دید: پسر نوجوانی در یک روستا با خانواده خود زندگی می کند، او یک تراکتور سخنگو دارد که با اتفاق آن و به کمک اهالی روستا، تمامی آینه هایشان را جمع کرده و در کنار هم قرار دادند و آن را بالای تپه ای برده و با تابش نور خورشید، رنگین کمانی را روی روستای خود وجود آوردند که باعث رونق روستای خود شدند و توریست ها به خاطر زیبایی که این روستا پیدا کرده بود به آن سفر می‌کردند... فیلم سینمایی «درست شبیه پدرم» به کارگردانی «بلر ترو»، سه‌شنبه 6 خردادماه ساعت 17:45 از شبکه امید پخش خواهد شد. در خلاصه داستان فیلم آمده است: چارلی اسپیگل پسر دوازده ساله ای است که به دلیل ساده بودن و جثه کوچکش از طرف بچه های بزرگتر مدرسه اذیت شده و مجبور است برای جلوگیری از کتک خوردن به آنها باج بدهد. استن پدر چارلی نیز در یک آزمایشگاه کار می‌کند او نیز از طرف دو تن از همکارانش هر روز مورد تمسخر واقع می‌شود و برای این معضل خود راهی پیدا نمی‌کند. چارلی که تقریباً ازطرفت همه بچه های مدرسه طرد شده با دیدن یک باشگاه بدن سازی وارد آن شده و با مردی به نام جو آشنا می شود. جو در واقع مدیر یک شرکت بزرگ است که بعد از جدایی از همسرش پسر کوچکش را ندیده است و به همین دلیل بعد از شنیدن ماجرای زورگویی بچه‌ها نسبت به چارلی موافقت می کند تا به او کمک کند. چارلی تصمیم می گیرد جو را به عنوان پدر خود معرفی و در مسابقه مدرسه تحت عنوان پدرها و پسرها شرکت کند و از این طریق همه جوایز آن را به دست آورد. این انفاق می‌افتد و ... فیلم سینمایی «فردیناند» به کارگردانی «کارلوس سالدانها»، چهارشنبه 7 خردادماه ساعت 17:45 از شبکه امید پخش خواهد شد. در این انیمیشن خواهیم دید: در کشور اسپانیا، رؤیای همۀ گاوها، رفتن به مبارزه گاوبازی است؛ اما فردیناند علاقه ندارد مثل گاوهای دیگر به میدان برود. او برخلاف همنوعانش مبارزات خشن را دوست ندارد و عاشق گل‌هاست. فردیناند روح مهربانی دارد و همیشه از دعوا کردن پرهیز می‌کند. وقتی در کودکی پدرش برای مبارزه به رینگ می‌رود و دیگر برنمی‌گردد، فردیناند تصمیم می‌گیرد برای همیشه فرار کند. او از اسطبل فرار می‌کند و در کنار دخترکی که با پدرش زندگی می‌کند بزرگ می‌شود. زمان می‌گذرد و فردیناند به گاو بزرگ قوی‌هیکلی مانند پدرش تبدیل می‌شود... "پاکوچولو" شبکه کودک انیمیشن سینمایی «ماجراجویی نلی و سیمون ـ غول برفی»، یکشنبه 4 خردادماه ساعت 14 از شبکه کودک پخش خواهد شد. در این انیمیشن خواهیم دید: نلی مالوی یک دختر جوان که یک کارآگاه تازه کار پرخاشگر است به طور تصادفی با سایمون پیکارد، یک دستیار تحقیقاتی بلندپرواز در انسان‌شناسی برخورد می‌کند. سایمون معتقد است که بعد از انسان‌های اولیه نسلی به نام یتی‌ها وجود دارد که بی‌شباهت به آنها نیستند. این دو با هم راهی سفری اکتشافی می‌شوند. سایمون و همراهانش موفق به یافتن یتی‌ها می‌شوند اما صاحبکار جوان طماعشان به نام ادوارد که آنها را راهی سفر کرده می‌خواهد با فاش کردن راز وجود یتی‌ها به شهرت برسد. نلی، سایمون و تنسینگ مانع این کار شده و اجازه نمی‌دهند انسان‌ها آرامش زندگی یتی‌ها را از بین ببرند و ... انیمیشن سینمایی «اژدهاتونو چطور آموزش بدهید 3» به کارگردانی «دین دب لویس»، دوشنبه 5 خردادماه ساعت 14 از شبکه کودک پخش خواهد شد. داستان از این قرار است که هیکاپ رئیس برک شده و دارد اژدهاهایی که اسیر شده‌اند را نجات می‌دهد. هیکاپ یاد حرف پدرش می‌افتد که جایی به نام دنیای پنهان وجود دارد که همه اژدهاها در آنجا هستند در این هنگام بی‌دندان متوجه گونه زن نوع ا خود شده و آسترید و هیکاپ هم اورا دیده و اسم اورا خشم روز می‌گذارند. در یک شب خشم روز، بی‌دندان را پیدا کرده و بعد از یک مدت هیکاپ را که بی‌دندان را تعقیب کرده می‌بیند و فرار می‌کند. هیکاپ و استرید به دنبال بی‌دندان وارد دنیای پنهان می‌شوند و می‌بینند که بی‌دندان پادشاه آنجاست و ... انیمیشن سینمایی «پاکوچولو» به کارگردانی «کاری کیرکپاتریک»، سه‌شنبه 6 خردادماه ساعت 14 از شبکه کودک پخش خواهد شد. در این فیلم خواهید دید: میگو، تنها پاگنده‌ای است که به وجود پاکوچولوها معتقد است. او برای اثبات این عقیده، شهر خود را ترک می‌کند تا حقیقت را به همه ثابت کند. شهر پاگنده‌ها در میان ابرها قرار دارد؛ در بالاترین نقطۀ زمین، روی کوه‌ها که از سنگ و برف تشکیل شده است. در این نقطه فقط غول‌های بزرگی به نام پاگنده زندگی می‌کنند و هیچ پاکوچولو یا انسانی بر طبق قوانین علمی سنگی وجود ندارد. افراد این شهر معتقدند پاکوچولوها موجودات غیرواقعی هستند. آن‌ها هیچ‌کدام تا به حال شهر خود را ترک نکرده‌اند و در دنیای خود با آرامش و شادی زندگی می‌کنند. در این بین میگو تنها پاگنده‌ای است که به‌طور اتفاقی وقتی در حال تمرین برای ضربه زدن به سنگ بزرگ است انسان‌ها را می‌بیند که ... انیمیشن سینمایی «نیکو زنبوره ـ مسابقات عسلی» به کارگردانی «نوئل کلاری و سرجیو دلفینو»، چهارشنبه 7 خردادماه ساعت 14 از شبکه کودک پخش خواهد شد. در خلاصه داستان آمده است: مایا زنبور عسل به دلیل اتفاقی مجبور است با یک تیم ضعیف و نامناسب متحد شود و در بازی عسل بازی کند تا شانس نجات کندوی خود را داشته باشد. "پاشنه بلند" سیدجواد رضویان در شبکه شما فیلم تلویزیونی «عشق ساندویچی» به کارگردانی «مجید وحیدیان»، یکشنبه 4 خردادماه ساعت 13:30 از شبکه شما پخش می‌شود. در خلاصه داستان آمده است: پیرمردی که در جوانی دست به سرقت می‌زده در حال حاضر زندگی سالم و آرامی دارد. روزی به طور اتفاقی با دزدان جوان و تازه کاری مواجه می شود و سعی می‌کند در سرقت های بزرگی با آنان مشارکت داشته باشد تا اینکه ... میرطاهر مظلومی، امیر غفارمنش، فلامک جنیدی، سعید رضایی، ابوالفضل همراه، مریم ابراهیم وند، مینا جعفرزاده، حلیمه سعیدی و احمد پورمخبر در این فیلم بازی کرده‌اند. فیلم تلویزیونی «پاشنه بلند» به کارگردانی «علی عطشانی» دوشنبه 5 خرداد ماه ساعت 13:30 از شبکه شما پخش می‌شود. قصه فیلم درباره پسری به نام پیمان است است که پا به سن گذاشته و تا کنون ازدواج نکرده است و مخالف شدید ازدواج هم هست اما با رفتن پیش یک دکتر روانشناس به نام دکتر هومن وارد اتفاقات عجیبی می شود، دکتر هومن او را به عالمی خیالی می برد تا بتواند با یک نفر ازدواج کند و برای زندگی آماده شود که ... سیدجواد رضویان، آشا محرابی، مهران رجبی و نیما شاهرخ شاهی در فیلم تلویزیونی «پاشنه بلند» بازی کرده‌اند. انتهای پیام/‬‬
‫‫ سینماهای آمریکا با VODها فاصله زیادی دارند , یک انیمیشن جدید در شبکه نمایش خانگی آمریکا، رکورد عجیبی را در میزان تماشاگر زد. , به گزارش خبرنگار فرهنگی باشگاه خبرنگاران پویا، با ادامه تعطیلی سینماهای آمریکا سرویس‌های پخش آنلاین مانند نتفلیکس از جذب بسیار زیاد مخاطبین خود خبر می‌دهند. به تازگی هالیوود ریپورتر در خبری اعلام کرده است که انیمیشن خانوادگی «ویلوبی‌ها» در ماه اول نمایش خود بیش از 37 میلیون بار دیده شده است. این انیمیشن که از نتفلیکس پخش شده توسط ریکی جرویز کمدین و بازیگر انگلیسی روایت شده است. این انیمیشن توسط کرس پیارن کارگردان انیمیشن «آسمان ابری با احتمال بارش کوفته قلقلی 2» و کورنی اوانز ساخته شده است. داستان این انیمیشن درباره خواهر و برادری است که برای رها شدن از دست پدر و مادرشان طرحی را ابداع می‌کنند. نتفلیکس میزان مخاطبین فیلم‌ها و سریال‌های محبوبش را فاش می‌کند و میزان محاسبه هر تماشای محتوا را بر مبنای 2 دقیقه قرار داده است که آن را از این نظر به سرویس‌هایی مانند یوتیوب و آی بی‌بی‌سی نزدیک کرده است. با این حساب و با توجه به رشد چشمگیر سرویس‌های نمایش ویدئو در آمریکا به نظر می‌رسد که فیلم‌های سینمایی بعد از اکران در سینما به زودی نمی‌توانند جایگاه قدیم خود را کسب کنند. در هفته‌های اخیر رسانه‌های سینمایی خارجی تلاش زیادی برای عادی‌سازی فضای اکران سینماها و پیش‌بینی بالای فروش فیلم در سینماها می‌کنند. انتهای پیام/‬‬
‫‫ فلسطین، فدک امروز , عضو هیئت علمی مؤسسه حکمت و فلسفه ایران طی یادداشتی نوشت بیش از آنکه خاک و تعداد مردم فلسطین اهمیت داشته باشد، آرمان این سرزمین است که برای ما ارزش دارد. , به گزارش خبرنگار فرهنگی باشگاه خبرنگاران پویا، فدک نام منطقه‌ای حاصل‌خیز و نزدیک منطقه‌ی خیبر است. این زمین نخست از آنِ یهودیان بود و سرانجام در سال هفتم هجری قمری، یهودیان خیبر برای جبران خیانت خویش، آن را به پیامبر اکرم (ص) واگذار کردند و حضرت رسول آن را به حضرت زهراء سلام‌الله علیها به عنوان حق اقرباء بخشید. سید بن طاووس در کتاب کشف المحجة می‌نویسد: درآمد سالیانه‌ی فدک 24 هزار دینار و بنابر روایتی 70 هزار دینار بوده است. به‌هر روی، فدک تنها تِکه‌ای زمین نبوده است، بلکه نماد تشیع بر روی زمین و محور تقویت اقتصادی آن است و خلفای اموی و عباسی نیز به این مسئله آگاه بودند.  در تاریخ آمده که روزی هارون‌الرشید عباسی به امام موسی‌بن‌جعفر (ع) پیشنهاد کرد فدک را پس بگیرد. حضرت نخست نپذیرفت و چون پافشاری فراوان خلیفه‌ی عباسی را مشاهده کرد، فرمود من فدک را با گستره‌ی جغرافیایی که خود تعیین می‌کنم، پس می‌گیرم. هارون پرسید حدود فدک کجاست؟ و امام پاسخ داد که اگر من مرزش را به تو بگویم هرگز آن را باز پس نمی‌دهی. هارون امام را سوگند داد که لب به سخن بگشاید و حضرت فرمود: مرز نخستش عدن (یمن) است؛ چهره‌ی خلیفه در هم رفت. کرانه‌ی دومش سمرقند (ازبکستان) است؛ رنگ از رخ هارون پرید. مرز سومش آفریقاست؛ چهره‌ی خلیفه سیاه شد. کرانه‌ی چهارمش نیز سیف البحر(دریای خزر و سواحلش در شمال ایران) است؛ هارون هنگامی‌ که سخن امام را شنید گفت دیگر برای ما چیزی باقی نماند، پس بیا جای من بنشین! حضرت کاظم فرمود: من گفتم اگر مرز آن را تعیین کنم فدک را نخواهی داد! مسئله‌ی فلسطین در زمان ما همانندِ تاریخچه‌ی فدک است. امروز اصرار رهبر معظم انقلاب بر عدم انحصار موضوع بر فلسطین، به خاطر همان اندیشه‌ای است که در زمان امام کاظم (ع) مطالبه‌ی فدک را منحصر به قطعه زمینی در زمانه‌ی رسول‌الله (ص) نمی‌کند. همان خط یهودی-صهیونیستی که فلسطین را به اشغال خود درآورده است، مردم مسلمان یمن را به چالش کشیده و امت مسلمان کشمیر را به یغما کشانده و منشأ اختلاف داخلی در سوریه شده و داعش را در آنجا ایجاد کرده است. در واقع، بیش از آن‌که خاک و تعداد مردم فلسطین اهمیت داشته باشد، آرمان این سرزمین است که برای ما ارزش دارد و نابود کردن اندیشه‌ی صهیونیسم که خود را به ناروا ملت برگزیده‌ی خدا می‌داند، نابود کردن خط اشغالگری و سلطه بر جامعه‌ی انسانی و اسلامی است. *حجت الاسلام دکتر سید احمد غفاری قره‌باغی، عضو هیئت علمی مؤسسه حکمت و فلسفه ایران انتهای‌پیام/‬‬
‫‫ اخبار رادیو و تلویزیون| از بازگشت مهدی فخیم‌زاده به تلویزیون تا اجرای نصرالله رادش در شبکه ورزش , سریال "صفر بیست و یک" پروژه جدید تلویزیون است که همزمان با کلیدخوردن، بازیگران سریال مشترک سیدجواد رضویان و سیامک انصاری مشخص شدند. , به گزارش خبرگزاری تسنیم،  اخبار کوتاه رادیو و تلویزیون را در ادامه بخوانید: سریال جواد رضویان کلید خورد/ معرفی بازیگرانش با پایان پیش تولید و مشخص شدن کامل عوامل و بازیگران سریال "صفر بیست و یک" تصویربرداری این مجموعه تلویزیونی در تهران آغاز شد.  فیلمنامه سریال "صفر بیست و یک" توسط شبنم وثوقی و هدی ایزدی  نوشته شده و سیامک انصاری و سیدجوادرضویان علاوه بر کارگردانی سریال به عنوان بازیگر نیز  جلوی دوربین خواهند رفت.  همچنین تاکنون حضور مهدی فخیم‌زاده، سروش جمشیدی، رویا میرعلمی، نگار عابدی، آزیتا ترکاشوند، مریم شیرازی، افشین آقایی، پادینا کیانی، مهبد بیور، رحمت نوری، محمد ماهان فلاحتی، آللا و لیانا سخایی به عنوان بازیگر در این سریال قطعی شده است.  مجموعه تلویزیونی "صفر بیست و یک" در  چهار فصل برای پخش از شبکه سه سیما ساخته می‌شود. «هفت اقلیم» از فردا روی آنتن رادیو فرهنگ/ برنامه‌ای برای فرهنگ و هنر برنامه رادیویی «هفت اقلیم» از فردا چهارم خرداد با موضوع فرهنگ و هنر فعالیت دوباره خود را آغاز می‌کند. از مأموریت‌های شبکه فرهنگ انعکاس، تحلیل، نقد و بررسی و اثر سنجی رویدادهای فرهنگی هنری کشور است. نظر به گستره شنوندگان این شبکه سراسری، طراحی و ساخت و اجرای چنین برنامه‌ای در همه ایام بخصوص اکنون که ملاحظات کرونایی  باعث شده بسیاری از فعالان حوزه فرهنگ و هنر امکان حضور و عرضه آثار خود را در مجامع عمومی ندارند ،ضروری به نظر می‌رسید. رادیو به عنوان رسانه ای فراگیر و پر شتاب در قالب برنامه هایی چون هفت اقلیم می تواند به عنوان پل ارتباطی مخاطبان  با اهالی قلم، هنرمندان و فرهنگ‌مداران فعالیت کند. با توجه به این مسئولیت رسانه‌ای  برنامه‌سازان رادیو فرهنگ برنامه هفت اقلیم را پس از یک وقفه سه ساله با طرح و فرمی نو بصورت زنده آماده اجراء و پخش کردند. هفت اقلیم در ساختار جدید خود به مباحثی چون سینما، تئاتر، هنرهای تجسمی، کتاب و کتابخوانی، الگوهای سواد رسانه‌ای، میراث فرهنگی، صنایع‌دستی و گردشگری می‌پردازد. نویسندگان، هنرمندان، متولیان فرهنگی کشور  مهمان هر روز هفت اقلیم خواهند بود. این برنامه از چهارم خرداد همزمان با عید مبارک فطر آغاز می‌شود و هر هفته  از شنبه تا پنجشنبه ساعت 19.30 به صورت زنده بر روی موج  اف.ام 106.5 مگاهرتز از شبکه فرهنگ پخش خواهد شد. حضور داریوش ارجمند در «رادیو فتح» تلویزیون همزمان با سالروز آزادی خرمشهر، برنامه تلویزیونی «رادیو فتح» با حضور داریوش ارجمند امشب از شبکه یک سیما روی آنتن می‌رود. «رادیو فتح» از امشب هر شب ساعت 24  از شبکه اول سیما میهمان خانه‌های مردم می‌شود. این برنامه که در قالب مجله تصویری به موضوعات مختلفی از جمله آزادسازی خرمشهر، سید مرتضی آوینی و روز قدس از نگاه متفاوت هنرمندان و مسئولین می‌پردازد، محصول گروه مستند روایت فتح است که در 5 قسمت برای تلویزیون تدارک دیده شده است.  «رادیو فتح»  همچنین مروری به آثار مطرح سینمایی در حوزه مقاومت و دفاع مقدس خواهد داشت.  جواد عراقی در مقام تهیه کننده، مجید پرکار به عنوان کارگردان و محمد حسین سرو اجرای این مجله تصویری را بر عهده دارد. بازگشت رادش با «ورزش تعطیل نیست» به شبکه ورزش همزمان با پایان یافتن ماه مبارک رمضان و فرا رسیدن عید سعید فطر، شبکه ورزش در قالب برنامه «ورزش تعطیل نیست» برنامه ویژه‌ای را برای مخاطبان خود تدارک دیده است. شبکه ورزش سیما که با برنامه «ورزش تعطیل نیست» در روزهای کرونایی موفق عمل کرد و توانست با بخش‌های سرگرم‌کننده، آموزش بازی و ورزش در خانه مخاطبان زیادی را جذب کند، در نظر دارد روز یکشنبه 4 خردادماه از ساعت 11 صبح یک ویژه برنامه شاد را روی آنتن ببرد. در این برنامه شاهد بازگشت نصرالله رادش خواهیم بود که مخاطبان در سری اول برنامه ارتباط خوبی با او گرفته بودند و همچنین مجتبی پوربخش و محمد میر نیز دیگر مجریان این ویژه برنامه خواهند بود. مجتبی پوربخش تهیه‌کننده برنامه «ورزش تعطیل نیست» گفت: در کنار پخش آیتم‌های جذاب و سرگرم‌کننده، میزبان مهمانان ویژه و مطرحی در حوزه ورزش و هنر نیز خواهیم بود. کامبیز دیرباز با «شرایط خاص» به آی‌فیلم می‌آید سریال کمدی «شرایط خاص» به‌ کارگردانی وحید امیرخانی از دوشنبه 5 اردیبهشت از شبکه آی فیلم پخش می‌شود. پخش سریال کمدی «شرایط خاص» با بازی کامبیز دیرباز و بهرام افشاری و به‌ کارگردانی وحید امیرخانی از دوشنبه 5 اردیبهشت برای آی‌فیلمی‌ها آغاز می‌شود. مجموعه کمدی «شرایط خاص» که سال 1398 از شبکه سه پخش شد، این بار برای طرفداران آی‌فیلم به نمایش گذاشته می‌شود. «شرایط خاص» یک کمدی قصه گوی موقعیت است که بخشی از این موقعیت با جابجایی شخصیت در طول داستان رخ می‌دهد. این مجموعه نگاهی گذرا به دفاع مقدس دارد و مضامین اجتماعی با زبانی طنز در آن طرح می‌شود. پروانه معصومی، سیروس گرجستانی، نادر سلیمانی، مریم سعادت، کاظم سیاحی، شهره لرستانی، سوگل قلاتیان و ... دیگر بازیگران این مجموعه تلویزیونی هستند. «شرایط خاص» قرار است هر شب ساعت 20 روی آنتن برود. تکرار آن نیز در ساعت‌های 4 و 12 روز بعد پخش خواهد شد. قصه وکیلی که بجای وکالت به بیماران کرونایی خدمت می‌کند گیتی خامنه در برنامه «مکث» میزبان مرجان محسنیان سزاوار وکیلی که به بیماران کرونایی خدمت می کند، شد. در بیست‌ونهمین قسمت از برنامه مناسبتی «مکث» که شنبه شب ساعت 19:30 از شبکه دو سیما پخش خواهد شد، گیتی خامنه میزبان مرجان محسنیان‌سزاوار می شود. در این قسمت قصه زنی روایت می‌شود که نمی‌تواند در مقابل رنج دیگران بی‌تفاوت باشد و از کار در محله‌های محروم یزد تا راه انداختن شبکه‌ای رادیویی برای روحیه دادن به بیماران کرونایی را انجام می‌دهد. زنی خیر که بخاطر رفت‌وآمد به بیمارستان و خدمت به بیماران کرونایی مدت‌ها است فرزند واقعی و چهار فرزندخوانده دلبندش را در آغوش نکشیده است. برنامه «مکث» ویژه ماه مبارک رمضان شبکه 2 سیما قبل از افطار با نگاه ویژه به کرونا سراغ قصه‌های اجتماعی می‌رود، قصه‌های آدم‌ها و موقعیت‌هایی که قبل و بعد از کرونا حال و روزشان عوض شده است. این برنامه اجتماعی به صورت گفتگو میان هنرمندانی نظیر  گلاره عباسی، فریبا متخصص، فرناز رهنما، پیام دهکردی، الهام پاوه‌نژاد، داریوش رسول نجفیان، کاردان، چنگیز جلیلوند، گیتی خامنه، مریم سعادت، رضا رفیع با صاحبان داستان‌های اجتماعی مربوط به کرونا ضبط و پخش می‌شود. قدردانی رییس روایت فتح از صداوسیما برای پخش «پگاه عاشقی» سیدمحمدیاشار نادری رییس بنیاد فرهنگی روایت فتح در نامه‌ای خطاب به علی علی عسکری رییس سازمان صداوسیما از اهتمام برنامه «پگاه عاشقی» شبکه دو سیما در زنده نگه داشتن نام و یاد شهدای ایران زمین در بهترین ساعات مناجات و استغاثه در ماه مبارک قدردانی کرد. در پیام رییس بنیاد روایت فتح به رییس سازمان صدا و سیما آمده است: «برادر ارجمند جناب آقای علی عسگری ریاست محترم سازمان صدا و سیما   یادآوردن و زنده نگه داشتن نام شهدا وظیفه‌ای‌ است که بر گردن تمامی ارگان ها و نهادهای این کشور بوده و همانطور که فرمانده کل قوا حضرت امام خامنه‌ای (مدظله) فرمودند فضیلت زنده نگه داشتن نام و یاد شهدا کمتر از شهادت نیست. در شرایط فعلی که نیازی بسیار جدی به پرداختن از قهرمانان واقعی این مرز و بوم احساس شده و فرصت طلایی برگزاری سفر مقدس راهیان سرزمین نور هم متاسفانه از دست رفته، قطعا نام آوردن از شهدای عزیز این سرزمین در رسانه ملی آن هم در ایام ماه مبارک رمضان و در بهترین ساعت مناجات و استغاثه به درگاه خداوند احساس بسیار خوشایندی را در آن اوقات مقدس برای مردم ایران به وجود آورده و یادآور فداکاری هایی است که امروزه غرور و افتخار را برای تک تک ملت ایران به ارمغان آورده است و این مهم این روزها از برنامه محترم پگاه عاشقی و از شبکه ارزنده 2 سیما در حال انجام است. حال وظیفه خود می‌دانم تا بدینوسیله و به عنوان قطره کوچکی از دریای عشاق و دلباختگان راه و یاد شهدا از زحمات بسیار شما برادر عزیز و دیگر زحمتکشان رسانه‌ملی خصوصا از سازندگان برنامه وزین پگاه عاشقی و مدیران محترم شبکه دوم سیما جهت اعتلای نام شهدا کمال قدردانی و تشکر را داشته و به همسنگری با شما عزیزان در راستای تحقق آرمان‌های انقلاب و تلاش برای ادامه دادن راه شهدا افتخار کنم.  اجرکم عند الله سید محمد یاشار نادری رئیس بنیاد فرهنگی روایت فتح» ارتباط «قرآن و نقاشی» در سوره سی‌ام  قسمت سی‌ام برنامه تلویزیونی «سوره» امشب ساعت 22:45 از شبکه چهار سیما پخش می‌شود. در قسمت سی‌ام برنامه تلویزیونی «سوره» یوسفعلی میرشکاک به قصه‌خوانی قرآنی از روی بخشی از کتاب «روض الجنان و روح الجنان» می‌پردازد و حجت‌الاسلام محمدجواد حاج‌علی‌اکبری پیرامون «قرآن، جهاد، مقاومت و جامعه‌ اسلامی» سخن خواهد گفت. از دیگر بخش‌های این قسمت از برنامه «سوره» بررسی کارنامه قرآن‌پژوهی شهاب‌الدین محمود آلوسی است و همچنین در بخشی دیگر از برنامه، مسعود دیانی با سید حسین شهرستانی و عبدالحمید قدیریان درخصوص «قرآن و نقاشی» به گفتگو خواهد نشست. برنامه تلویزیونی «سوره» به تهیه‌کنندگی علی خواجه و مرتضی روحانی، در شب‌های ماه مبارک رمضان هر شب ساعت 22:45 از شبکه چهار سیما پخش می‌شود. انتهای پیام/‬‬
‫‫ بازگشایی سینماها در شهرهای وضعیت سفید , بازگشایی سینماها در شهرهای دارای وضعیت سفید در صورت رعایت پروتکل‌های بهداشتی بلامانع اعلام شد. , به گزارش خبرگزاری تسنیم، به نقل از روابط عمومی سازمان سینمایی، معاونت ارزشیابی و نظارت سازمان سینمایی اعلام کرد: سینماهای شهرهایی که ستاد ملی و یا استانی آنها را دارای وضعیت سفید دانسته است، می‌توانند با هماهنگی ستاد استانی مقابله با کرونا و رعایت اصول بهداشتی فعالیت اکران عمومی خود را آغاز کنند. در این بخشنامه خطاب به اداره کل فرهنگ و ارشاد اسلامی استان‌ها رعایت کامل مواردی چون چیدمان تماشاچیان بر روی صندلی‌ها به صورت 2 در میان و نسبت به ردیف بعدی با حالت ضربدری، استفاده از دستکش و ماسک برای کارکنان سینما، پخش تیزر آموزشی با موضوع چگونگی رعایت اصول بهداشتی در مقابله با کرونا قبل از نمایش فیلم، در دسترس بودن صابون مایع و مواد ضدعفونی برای استفاده تماشاگران، تب سنجی از تماشاگران هنگام ورود به سینما و جلوگیری از ورود افراد مشکوک به بیماری و نظافت، ضدعفونی کردن مستمر سالن نمایش فیلم، سالن انتظار، سرویس‌های بهداشتی و کلیه مکان‌های مورد استفاده تماشاگران مطابق اصول بهداشتی اعلام شده از سوی ستاد ملی مقابله با کرونا تأکید شده است. انتهای پیام/‬‬
‫‫ پیش‌فروش "شکار هیولا" تازه‌ترین کتاب محمدسرشار , شکار هیولا توسط نشر معارف با امضای نویسنده پیش فروش می شود. , به گزارش خبرگزاری تسنیم،‌ رمان نوجوان «شکار هیولا» داستان مهمترین و پیشرفته‌ترین پهپاد آمریکایی با نام آر کیو 170 با اسم مستعار هیولاست. از زمانی که تولید شد تا زمانی که به خاطر ماموریتی سری وارد ایران شد و توسط نیروهای ایرانی شکار شد. خود آرکیو 170 از زبان خودش این ماجرا را برای نوجوانان تعریف می‌کند. جذابیت داستان به همراه قلم روان و شیرین محمد سرشار رئیس شبکه کودک و نونهال صدا و سیمای جمهوری اسلامی ایران و در آخر تزریق حس عزت و غرور ملی به نوجوان این کتاب را در جایگاه ویژه‌ای قرار داده است.  چاپ اول بودن، ارسال رایگان به سراسر کشور و امضای نویسنده از مزایای پیش خرید این کتاب است. زمان پیش خرید شکار هیولا تا نیمه خرداد است و از آنجایی که ظرفیت محدود برای پیش خرید در نظر گرفته شده است از این رو علاقه‌مندان برای پیش خرید به وب سایت نشر معارف به نشانی nashremaaref.ir  مراجعه کنند. انتهای پیام/‬‬
‫‫ تیزر فیلم سینمایی «صبح نزدیک» منتشر شد+فیلم , فیلم سینمایی «صبح نزدیک» که قبل از آن با «شهابی از جنس نور» عنوان شده بود آماده اکران است. , به گزارش خبرنگار فرهنگی باشگاه خبرنگاران پویا، فیلم سینمایی «صبح نزدیک» با بازی امین زندگانی و چندتن از بازیگران عرب، تیزر خود را منتشر کرد. این فیلم به کارگردانی محمدرضا اسلاملو و تهیه‌کنندگی سیدحامد محسن‌پور درباره یک خبرنگار و مستندساز است که در سفر خود به یکی از کشورهای منطقه درگیر حوادث و اتفاقاتی می‌شود. تم این فیلم با موضوع حوادث آخرالزمان در منطقه مرتبط است. قبل از این، فیلم مذکور با عنوان «شهابی از جنس نور» در جشنواره فجر سال 1392 اکران داشت که البته نسخه ناقصی از فیلم حاضر بود. انتهای پیام/‬‬
‫‫ برگزاری نشست‌های مجازی انجمن‌های سرود و عکاسی کانون در سراسر کشور , نشست‌های انجمن‌های «سرود» و «عکاسی» کانون پرورش فکری در سراسر کشور، با تداوم شیوع بیماری کرونا و تعطیلی مراکز فرهنگی هنری در فضای مجازی برگزار شد. , به گزارش باشگاه خبرنگاران پویا به نقل از روابط عمومی کانون پرورش فکری، با ارسال شیوه‌نامه‌ برگزاری جلسه‌های مجازی به استان‌ها، از سوی مدیریت آفرینش‌های ادبی و هنری کانون پرورش فکری کودکان و نوجوانان فرصت تجربه‌های تازه‌ای برای نوجوانان، مربیان و کارشناسان هنری سراسر کشور پدید آمد. بر همین اساس، واحد آفرینش‌های هنری در استان‌ها فعالیت‌های حضوری انجمن‌های سرود و عکاسی را در فضای مجازی دنبال کردند که با استقبال نوجوانان و اعضای ارشد روبه‌رو شد. در نشست‌های مجازی سرود و عکاسی تاکنون حدود یک‌هزار نفر عضو و مربی مراکز فرهنگی هنری کانون حضور داشتند و اعضا نیز از دیدگاه‌ها و راهنمایی‌های کارشناسان مهمان استفاده کردند. اداره‌کل آفرینش‌های ادبی و هنری کانون همچنین با تهیه فهرستی از کارشناسان سرود و عکاسی داخل کانون و ارسال آن به استان‌ها، به آنان پیشنهاد کرد تا از ظرفیت‌های تخصصی همکاران کانون در برگزاری نشست‌های این دو انجمن‌ استفاده کنند. بر اساس این خبر، مهرناز شهرکی، غلامرضا گورکانی (پنج استان)، محمدجواد شوهانی، مهاجر احمدی، سولماز جوان‌بخت، سهیل مطیعا (دو استان)، حسین فنودی، منیژه واحد، نسرین ابراهیمی و شادی پاکزاد با اعضای نوجوان و ارشد انجمن‌های سرود استان‌های خوزستان (سه نشست)، ایلام (دو نشست)، همدان، کرمانشاه، ‌ تهران، یزد، قم، خراسان‌جنوبی، گلستان، آذربایجان‌غربی (دو نشست) و مازندران به بحث ‌و گفت‌وگو پرداختند. سلفژ و آشنایی با ریتم، معرفی گروه‌های آوازی آکاپلا، آموزش شناخت و یادگیری بخش‌های صدایی انسان برای اجرا در گروه کر، انتخاب شعر و موسیقی، تصویرسازی اجرای سرود و ویژگی‌های سرود خوب از جمله مباحثی بود که در انجمن‌های سرود مجازی مطرح شد. بر همین اساس، نرجس‌خاتون اندرواژ، مینا کردانی، نگین صدری‌زاده، مصطفی اسدبیگی، سیدحسین بحرینی، معصومه آقایی، مامک یحیی‌پور، لیلاسادات خوانساری، سهراب خواجه‌نژاد، حسن رحیمی، اسما اصغری، محمدحسین پوراسدی (پارسایی)، منوچهر تتری و مهدی نورمحمدی با اعضای نوجوان و ارشد انجمن‌های عکاسی استان‌های مازندران، خوزستان (دو نشست)، تهران (چهار نشست)، بوشهر (افتتاح انجمن)، مرکزی، اردبیل، گلستان، کرمانشاه (سه نشست)، کهگیلویه و بویراحمد، ایلام (دو نشست)، خراسان جنوبی، گیلان، کردستان و البرز (سه نشست) به گفت‌وگو پرداختند. نقد و بررسی عکس نوشته‌های اعضا با موضوع ماه مبارک رمضان، آموزش تکنیک فتوکلاژ روی ظرف سفالی به وسیله گواش، آشنایی با تاریخچه عکاسی، ترکیب‌بندی، استفاده از ادبیات در عکاسی، تجربیات یک عکاس، نشست آموزش ویرایش عکس، اهمیت عکاسی در رشد و خلاقیت و تاثیر آن در هنرها، بهار در خانه، چالش آینه، تمرین همدلی، دیدن، سوژه‌یابی مناسب، هر عکس روایت یک داستان، عکاسی با موبایل، طبیعت، هم‌سویی و عشق، نوروز و همدلی، عکاسی در قاب مناسب، نور در پرتره، معرفی عکاسان، دقت در کادربندی مناسب با توجه به سوژه، پرهیز از شلوغی، توجه به بافت، ریتم و دیگر عناصر بصری، توجه به فضای مثبت و منفی در ثبت عکس، نزدیک شدن به سوژه و... از جمله نکته‌هایی بود که از سوی کارشناسان مهمان در انجمن‌های عکاسی به‌صورت مجازی مطرح شد. یادآوری می‌شود نشست‌های انجمن‌های سرود و عکاسی کانون در فضای مجازی در فروردین و اردیبهشت سال 1399 برگزار شد و در هفته‌های آینده همچنان ادامه دارد. انتهای پیام/‬‬
‫‫ اخبار سینمایی|ستایش دلاور مردان جنگ هشت ساله در "سوباشی" , هم‌زمان با سوم خرداد، سالروز به یاد ماندنی آزادسازی خرمشهر، از لوگوی موشن‌گرافیک فیلم سینمایی «سوباشی» رونمایی شد. , به گزارش خبرنگار فرهنگی باشگاه خبرنگاران پویا، مستند چشم‌ها و دست‌ها به هات‌داکس رفت، هم‌زمان با سوم خرداد از لوگوی فیلم سینمایی «سوباشی» رونمایی شد. در زیر این اخبار سینمایی را مرور خواهیم کرد:‌ نشان افتخار هیات داوران جشنواره «هات‌داکس» به مستند «چشم‌ها و دست‌ها» رسید فیلم مستند «چشم‌ها و دست‌ها» از تولیدات مرکز گسترش سینمای مستند و تجربی به کارگردانی پناه‌برخدا رضایی، در اولین حضور بین‌المللی خود در بخش رسمی «ویترین جهان» جشنواره «هات‌داکس» موفق به کسب نشان افتخار هیات داوران این جشنواره معتبر شد. بیست و هفتمین دوره جشنواره بین‌المللی فیلم مستند «هات‌داکس» از 8 تا 17 خرداد 1399 به شکل آنلاین برگزار می‌شود، اما داوری‌های این دوره در فاصله روزهای 11 تا 22 اردیبهشت به انجام رسید و فیلم مستند «چشم‌ها و دست‌ها» ساخته پناه‌برخدا رضایی، موفق به دریافت نشان افتخار Honourable Mention هیات داوران بخش ویترین جهان این رویداد شد. بیانیه هیات داوران در مورد فیلم «چشم‌ها و دست‌ها» به این شرح است: «در این پرتره‌ی دلپذیر و زیبا، ظرافت زندگی یک زوج دوست‌داشتنی علیرغم داشتن معلولیت جسمی به تصویر کشیده شده است. آنها در این صحنه‌ی زندگی در کشور ایران متواضعانه زندگی می‌کنند...» در خلاصه موضوع این مستند 57 دقیقه‌ای «چشم‌ها و دست‌ها» آمده است: «این فیلم مستندی است از زندگی یک زوج که باور دارند یکی چشم است برای دیگری و یکی دست است برای آن دیگری...» لازم به ذکر است که پخش بین‌المللی مستند «چشم‌ها و دست‌ها» برعهده‌ی مرکز گسترش سینمای مستند و تجربی است. جشنواره بین‌الملل فیلم مستند «هات‌داکس» کانادا، مهمترین و بزرگ‌ترین رویداد فیلم مستند و بازار فیلم در آمریکای شمالی است. این جشنواره که یکی از مهمترین مکان‌ها برای مشاهده و بحث پیرامون مستندهای برجسته سال است، برای ترویج و تولید فیلم مستند در جهان پایه‌گذاری شده و هر سال بیش از 200 فیلم در این رویداد به نمایش گذاشته می‌شود. هات‌داکس مورد تایید آکادمی اسکار است و برنده‌ی بخش مسابقه بین‌الملل مستندهای بلند جشنواره، واجد شرکت در اسکار 2021 می‌شود. این دوره‌ جشنواره هات‌داکس، میزبان مستند «زنان آفتاب: یک گاه‌نگارى درباره دیدن» به کارگردانی حامد ذوالفقارى هم بود. هم‌زمان با سوم خرداد از لوگوی فیلم سینمایی «سوباشی» رونمایی شد هم‌زمان با سوم خرداد، سالروز به یاد ماندنی آزادسازی خرمشهر، از لوگوی موشن‌گرافیک فیلم سینمایی «سوباشی» رونمایی شد. روابط عمومی مرکز گسترش سینمای مستند و تجربی اعلام کرد: «سوباشی» فیلمی در ستایش دلاور مردان جنگ هشت ساله‌ است. فیلمنامه «سوباشی» کاری است از علی‌اکبر حیدری، کیوان علی‌محمدی و امید بنکدار که با یاری مرکز گسترش سینمای مستند و تجربی و ارتش جمهوری اسلامی ایران، در سال 99 به مرحله‌ تولید می‌رسد. طراح لوگوی این فیلم احمد غلامی است. دو دیالوگ منتخب «سوباشی» هم به این شرح است: وحید: این همه اسیر، شاهکار محمود اسکندریه‌ها. پل رو که زد، عراقیا افتادن تو تله نتونستن فرار کنن. رضا: اکبر می‌گفت انقدر پایین می‌پریدن که سر نخل‌ها می‌گرفته زیر اف- 4  انتهای پیام/ ‬‬
‫‫ «عماریار» تماشای فیلم‌هایش را رایگان کرد , علاقه‌مندان آثار مدرسه سینمایی عمار می‌توانند فیلم‌های این مؤسسه را برای ۲۴ ساعت رایگان تماشا کنند. , به گزارش باشگاه خبرنگاران پویا، به نقل از «عمار فیلم»، از جمله این آثار که مخاطبان می‌توانند آنها را از طریق سایت «عماریار» تماشا کنند می‌توان به «منطقه پرواز ممنوع» «هنگامه» «یتیم خانه ایران» «مزارشریف» «سیانور» «استرداد» «عابدان کهنز» «بانو» «امیدیه» «آسوده بخواب کوروش» «قهرمانان کوچک» «سلام بر قدس» «نگهبان قدس» «در جستجوی وطن شرقی» «شورش علیه سازندگی» «نبرد خلیج فارس» «سیگنال» «دود فروش» «داستان آینده» «دود برمی خیزد» و... اشاره کرد. فرصت تماشای رایگان فیلم‌های این طرح از ساعت 12 امشب شنبه 3 خردادماه به مناسبت فرارسیدن عید سعید فطر شروع می‌شود و تا روز دوشنبه 5 خردادماه ادامه دارد. علاقه‌مندان می‌توانند محصولات داستانی و مستند مورد علاقه خود را به صورت رایگان در سایت «عماریار» به نشانی Ammaryar.ir تماشا کنند. «عماریار» مرجع عرضه تولیدات صوتی و تصویری جبهه فرهنگی انقلاب است که با شعار «با خانواده فیلم ببینید» درصدد انتشار و عرضه محتوای سالم از فیلم‌های مستند در وهله اول و فیلم‌های سینمایی و پویانمایی و فیلم‌های کوتاه، نماهنگ از تولیدات داخل و خارج کشور در وهله دوم است. انتهای پیام/ ‬‬
‫‫ یادداشت| سوم خرداد، یادآور گفتمان ما با شهدای فاتح خونین شهر , فتح خرمشهر، حیات و دوام انقلاب اسلامی را به عنوان یک قدرت نوظهور در منطقه تثبیت کرد. , خبرگزاری تسنیم- داود عامری لحظه‌ها و مرحله‌های بسیار سختی در تاریخ ملت‌ها است که به علت مواجه شدن جمعیت مردم یک سرزمین با اندوه مشترک و یا شادی مشترک به خاطر سرزمین و هویت خود، این بازه از زمان را در خاطره جمعی برای همیشه ماندگار می‌کند و یادآوری آنها، حس غرور و شجاعت را در مردم یک سرزمین احیا می‌کند. سرزمین ما به جهت قدمت تاریخی خود در اعماق تاریخ، جزو اولین مناطقی از جهان است که به صورت یک کشور و دولت مستقل، صاحب یک هویت ملی در بین ملت‌های جهان شده است، از این رو، تاریخ آن سرشار از روزهای دشوار و خوشایند است. روزهای دشواری در همین دویست سال اخیر مثل ورود متفقین به ایران اسلامی و اشغال کشور توسط دولت‌های خارجی، بی‌گمان، دل ایرانیان بی‌شماری را اندوهگین کرد و یا حمله ناجوانمردانه رژیم بعث صدام به خاک ایران انقلابی، علاوه بر خسارت مالی بسیار بر جهان اسلام، منطقه را دچار نوعی بی‌ثباتی کرد که هنوز هم، کشورهای اسلامی از تبعات آن رنج می‌برند و علاوه بر مردم ایران، انسان های بی‌شماری از سرزمین همسایه نیز، در گرداب ناخواسته گرفتار شدند و هشت سال سرمایه‌های مادی و معنوی دو کشور با اکثریت جمعیت شیعه، خسارت دید و از قِبلِ این آتش افروزی، پول‌های امت اسلامی به دست شیوخ مرتجع منطقه و با خرید انواع سلاح‌های جنگی از سوی صدام، به جیب نظام سلطه‌گر غرب ریخته شد. در هشت سال دفاع مقدس، ایران اسلامی با وجود تحریم‌های مختلف تسلیحاتی و اقتصادی توانست با توکل بر خدا و به مدد هدایت‌های معمار کبیر انقلاب و سلحشوری‌های جوانان مشق عشق آموخته در مکتب روح الله، در برابر متجاوزان و حامیان منطقه‌ای و بین‌المللی آنها مردانه بایستند و حماسه‌های بیشماری خلق کنند. یکی از مهمترین و حماسی ترین عملیات رزمندگان ما در طول دفاع مقدس،در روز سوم خرداد همزمان با حماسه بزرگ فتح‌خرمشهر شکل گرفت و تبدیل به یک نقطه اوج در روند دفاع مقدس شد. در واقع فتح خرمشهر، روند جنگ را به نفع ایران اسلامی تغییر داد و به یکباره نخوت و غرور کاذب دشمن فرو ریخت، به همین خاطر، سوم خرداد در تقویم ایرانیان، یک روز نیست، بلکه یک برش حماسی از تاریخ معاصر است که هویت و غرور ملی ما را احیا و به عنوان یک مصداق عینی، قوام بخش فرهنگ دفاعی ایران اسلامی شد.  لذا اگر سوال کنند که اهمیت تاریخی آزادسازی خرمشهر به چیست، پاسخ در هویت بخشی آن به فرهنگ دفاعی کشور و ایجاد یک پیمان نانوشته بین مردم ایران با شهدای دفاع مقدس و این فتح بزرگ در حراست از آرمان‌های انقلاب اسلامی نهفته است. بنابراین اگر ما سوم خرداد را به عنوان یک حماسه بزرگ گرامی می‌داریم، نه تنها به عنوان یک روز تاریخی که به عنوان یک حس زیبا و دلچسب که حس غرور و عزت ما ایرانیان، نگاه می‌کنیم. در خصوص اهمیت فتح خرمشهر، سخن‌ها بسیار گفته‌اند و اگر محض یادآوری بخواهیم به نکاتی اشاره کنیم، می‌توان موارد چندی را مطرح کرد که به برخی از آنها می‌پردازیم. 1- فتح خرمشهر معادله جنگ را به نفع ایران تغییر داد. رژیم بعثی با هدف پیروزی و نابودی انقلاب اسلامی و با نادیده گرفتن تمامی قوانین بین‌المللی به ایران اسلامی که به تازگی شاهد تغییر حاکمیت از دیکتاتوری به جمهوری اسلامی با یک انقلاب مردمی شده بود، ناجوانمردانه مورد حمله و تجاوز گسترده‌ای قرار داد. پیشروی‌های بدون مانع جدی در روزهای اول، باد غرور را در صدام و حامیانش به جنون تبدیل کرد و شهرها و روستاهای جنوبی ایران را زیر شلیک‌های مرگبار توپ‌های سنگین به خاک و خون کشیدند. در چنین شرایطی، مقاومت دلیرانه رزمندگان اسلام و بیرون راندن دشمن از خونین شهر، ارزشی بسیار فراتر از بیرون راندن دشمن از یک قسمت از خاک میهن اسلامی داشت و آن، ظهور یک حماسه در عصر جدید بود که در آن حماسه‌های واقعی از زندگی مردم به سینماها مهاجرت کرده بودند. می‌توان ادعا کرد که از همان سوم خرداد، دشمن خود را در ورطه نابودی دید و حضور میانجیگران بین‌المللی نشانه‌های عینی از ناامیدی دشمن از آرزوی شوم خود بر ایران اسلامی داشت. 2- آزادی خرمشهر، بعد از عملیات غرور آفرین فتح المبین اعتماد به نفس برای پیروزی در رزمندگان دفاع مقدس را به اوج خود رساند. اگر قبل از سوم خرداد، رزمندگان ما در پستوهای ذهن خود، به دفاع در مقابل حملات دشمن فکر می‌کردند، فاتحان خرمشهر، تهاجم و پیروزی بر دشمن را به یک واقعیت عینی و دست‌یافتنی تبدیل کردند. 3- فتح خرمشهر، حیات و دوام انقلاب اسلامی را به عنوان یک قدرت نوظهور در منطقه تثبیت کرد. تا قبل از پیروزی سوم خرداد، هنوز دشمن و حامیان استکباری او، خواب تعبیر نشده نابودی و سقوط انقلاب اسلامی را از ذهن خود بیرون نکرده بودند، اما با این پیروزی فهمیدند که در همین مدت اندک، پایه های نظام نوپای جمهوری اسلامی با اتکا به ولایت و رهبری حضرت امام (ره) و حمایت همه جانبه مردم انقلابی، همچون درختی تنومند، محکم و استوار است. 4- فتح خرمشهر یک پیمان نامه نانوشته بین رزمندگان فاتح خونین شهر با شهیدان و همرزمان خود بود. سلحشوران دفاع مقدس، پیمان بستند که تا بیرون راندن دشمن از آخرین نقطه صفر مرزی از پای نخواهند نشست و اجازه نخواهند داد یک وجب از سرزمین ایران اسلامی در دست بیگانگان به اسارت گرفته شود و بر این پیمان تا بذل جان استوار ماندند و شهدای والامقام را تقدیم انقلاب و ایران کردند و جاماندگان تعهد کردند که چون شهدا دل پاک کنند و تا آخرین روزهای زندگی خود، از آرمان آنها صیانت کنند و چون آنها صادق، سالم و خادم مردم، اسلام و رهبر باشند و ملت ایران نیز پیمان بستند که بر آرمان‌های بزرگ انقلاب و رزمندگان اسلام تا آخر بایستند و اجازه ندهند در گذر زمان، کوچکترین خللی بر این پیمان وارد شود. یک سوی پیمان، فاتحان خرمشهر بودند که با شهدا بسته بودند و در سوی دیگر، مردم ایران با فاتحان خرمشهر که عهد بسته بودند تا آخر، حامی فرزندان صدیق و خدمتگزار ایران اسلامی باشند و وفاداری به این عهد، یکی از مهمترین عوامل عبور سرافرازانه انقلاب اسلامی از گردنه‌های سخت و نرم  توطئه تا به امروز بوده است. و امروز ملت ایران از تمام اقشار از مسئولان و مدیران عالی رتبه تا تک تک فرزندان این مرز و بوم با عهدی بر دوش مانده با شهدای گرانمایه دفاع مقدس که بر تارک تاریخ معاصر ایران زمین می‌درخشد و همگان را یادآور آن عهد نه چندان دور می‌کند و هر سال با سالگرد خود در سوم خرداد، یادآور می‌گردد که آیا همگان بر پیمان خود استوار مانده‌اند؟  آیا مردم ما کماکان بر عهدی که با فاتحان خرمشهر بسته‌اند بودند؟ بر همان پیمان استوار مانده‌اند؟ و رزمندگان برگشته از جنگ، همگی بر خط شهدا و جانبازان از جان گذشته که حماسه سوم خرداد و دیگر حماسه‌های دفاع مقدس را به بار نشاندند،  پایبند مانده‌اند و بر همان خط و منش هستند؟ امید که همه بر پیمان خود باقی بمانیم. انتهای پیام/ ‬‬
‫‫ استفتاء آیت الله علوی گرگانی درباره روش خانه سینما برای توزیع بسته حمایتی , بعد از استفتا آیت الله مدرسی یزدی و مکارم شیرازی یکی دیگر از مراجع عظام تقلید نسبت به تقسیم بسته‌های حمایتی خانه سینما واکنش نشان داد. , به گزارش خبرنگار فرهنگی خبرگزاری تسنیم، خانه سینما از ابتدای امسال برای توزیع عیدی‌ها و همینطور تقسیم بسته‌های حمایتی در ماه رمضان اقدام به تشیکل و راه‌اندازی سامانه‌ای کرد تا از طریق آن سینماگران و اعضای صنوف با پر کردن آن اطلاعات شخصی خود را در اختیار رؤسای این صنف قرار دهند تا خانه سینما نیازمندان را از غیرنیازمندان تشخیص دهد. این حرکت در دو نوبت مورد استفتا از مراجع عظام تقلید قرار گرفت. دفعه اول از آیت الله مدرسی یزدی استفتا شد که ایشان در پاسخ گفتند مبنا این است که چنین حمایت‌ها و امتیازاتی باید برای همه کارکنان یک نهاد و سازمان مورد استفاده قرار بگیرد و نیازی به چنین کاری نیست. بعد از این نیز آیت الله مکارم شیرازی در چنین استفتائی پاسخ دادند:  این کار، جایز نیست و نیاز ظاهری کفایت می‌کند. امروز نیز استفتای دیگری از آیت الله علوی گرگانی به دست خبرگزاری تسنیم رسیده است که در آن درباره اهدای بسته‌های مذکور و اعمال شیوه کاوشگرانه خانه سینما سوال شده است که این مرجع تقلید گفته است: تحقیق و تفحص از زندگی شخصی افراد جایز نیست مگر با اجازه حاکم شرع.  استفتا از آیت الله مکارم شیرازی به نظر می‌رسد که «خانه سینما» باید در شیوه مدیریت خود به طور جدی تجدید نظر کند. انتهای پیام/‬‬
‫‫ چرا "محمد کاسبی" نیست؟/ روایت بازیگر معروف از تنها سریالِ رمضانی تلویزیون , نقش "جلیل جاویدیان" را در سریال "صاحبدلان" ایفا کرد؛ مجموعه‌ای که به قولِ خودش تنها سریال رمضانی تلویزیون به حساب می‌آید. چند صباحی خبری از بازیگری‌اش نیست خودش داستان‌های تکراری و غیرجذاب را دلیل کم‌کاری‌اش می‌داند. , به گزارش خبرنگار فرهنگی خبرگزاری تسنیم، محمد کاسبی هنرمند همه فن حریفی است که در سوابق او می‌توان بازیگری، کارگردانی، نویسندگی و دوبلوری را مشاهده کرد. ضمن اینکه او سوابق اجرایی زیادی در کار هنری داشته و از جمله بنیانگذاران حوزه هنری و مرکز هنرهای نمایشی است. کارنامه بازیگری "کاسبی" در تلویزیون اگرچه محدود و سختگیرانه اما پُربار و قابل اعتنا است، به خصوص بازی در سریال‌های خاطره‌انگیزی همچون "خوش رکاب"، "صاحبدلان"، "سه در چهار" و "سرّ دلبران". یکی از ماندگارترین نقش‌آفرینی‌های "کاسبی" به حضورش در سریال "صاحبدلان" بازمی‌گردد، در قالب شخصیت "جلیل جاویدیان". کاراکتری که از سوی برادر کوچکش خلیل بابت حق‌خوری و ظلم‌هایی که می‌کند بشارت داده می‌شود به عذابی سخت. "صاحبدلان" یکی از شاخص‌ترین آثار مناسبتی تلویزیون در ماه مبارک رمضان به شمار می‌رود. "کاسبی" علت این ممتاز بودن را در قصه قرآنی این سریال می‌داند و حتی بر این باور است که "صاحبدلان" تنها مجموعه‌ای در تلویزیون محسوب می‌شود که مختص ماه مبارک ساخته شده و از این بابت، بی‌نظیر و تکرار ناشدنی است.  این بازیگر مجرب، علت استقبال فوق‌العاده مخاطبان از "صاحبدلان" را هم به محتوای غنی و پُربارش مرتبط می‌داند. "کاسبی" جذابیت اثر نمایشی را در مرتبه اول به قصه‌اش مشروط می‌داند و تصریح می‌کند که بسیاری از دغدغه‌های روز جامعه برای پرداخت در قصه‌های آثار نمایشی مغفول مانده است. کاسبی خیلی کم صحبت می‌کند اما جذاب و دلنشین؛ ترجیح می‌دهد گفت‌وگو نکند و خیلی اهل‌ِ هیاهو نیست. این شب‌ها سریال "صاحبدلان" برای انگلیسی‌زبان در شبکه آی‌فیلم نمایش داده می‌شود. امروز دیگر سریال‌های تلویزیون رمضانی نیستند و این چنین آثاری درّ نایابی شده‌اند که هر چند وقت یک بار پخش می‌شوند رگه‌های تازه‌ای را برای مخاطب تداعی می‌کنند.  این بازیگر سینما و تلویزیون درباره چرایی جذابیت و ماندگاری چنین آثاری به خبرنگار خبرگزاری تسنیم  گفت:  ماه رمضان ماه قرآن است. به نظرم در تمام تاریخ تلویزیون، تنها سریالی که مختص ماه رمضان ساخته شده و مناسب این ایام است همین "صاحبدلان" باشد. نه تنها قصه سریال در ماه مبارک رمضان می‌گذرد که شاکله آن هم بر اساس قرآن است. اصلاً ساختار صاحبدلان هم قرآنی است. علت اصلی جذابیت همیشگی و بی‌پایانی سریال هم به همین فاکتورها باز می‌گردد. وی در خصوص نقش "جلیل جاویدیان"، تأکید کرد: من پس از بازی در سریال "مریم مقدس" به این نتیجه رسیدم که این نوع کارها راه خود را پیدا می‌کنند و مخاطبان خاص خود را هم خواهند داشت. انگار که قدرت ماورایی این نوع آثار را حمایت می‌کند. "صاحبدلان" هم شامل این قاعده می‌شد و باور دارم که خود قرآن نظر لطفی به این سریال داشته است. همیشه خدا را شکر می‌کنم که این توفیق را به من داد تا در سریالی بازی کنم که چنین محتوای غنی داشته و تا این حد مورد توجه مردم واقع شده است.  کاسبی در پاسخ به این سؤال که چرا سریال‌های سال‌های اخیرِ تلویزیون نتوانسته‌ به قوت و قدرتِ تأثیرگذاری مجموعه‌هایی همچون "صاحبدلان"، سریال مناسبتی داشته باشد، خاطرنشان کرد: فکر می‌کنم همه‌چیز در وهله اول به قصه و جذابیت‌هایش باز می‌گردد. خیلی از مسائل و معضلات جامعه برای پرداخت در قصه‌ها مورد غفلت و بی‌توجهی واقع شده است. از اتفاقاتی که در سطح جامعه می‌گذرد می‌توان درام‌های تأثیرگذار خلق کرد. نسل امروز دغدغه‌هایی دارد که شاید نسل ما خیلی با آنها درگیر نبوده است. به این دغدغه‌ها باید پرداخت، به خصوص در مناسبت‌هایی مثل ماه مبارک رمضان. در عین حال، ساخت اثر مناسبتی آدم خودش را هم می‌خواهد. کسی که کاربلد باشد و مختصات چنین آثاری را بشناسد. وی در خصوص ادامه همکاری با محمدحسین لطیفی و حتی بازی در سریال "سرّ دلبران"، گفت: در تمام سال‌های فعالیتم چندان از فضای کارگردانی و نویسندگی دور نبوده‌ام. در عین حال، عموماً با کارگردانان رابطه خوبی دارم و معمولاً همفکری‌های سازنده‌ای با هم داریم. لطیفی هم از این قاعده مستثنی نیست و سعی می‌کردم با او حد نهایت همکاری و همفکری را داشته باشم.  کاسبی درباره کم‌کار شدنش، افزود: پیشنهادهایی که می‌شود برایم جذاب نیستند. قصه‌های خوبی ندارند و تکراری به نظر می‌رسند. آخرین حضورم در جلوی دوربین به دو سال و نیم پیش باز می‌گردد. بعد از آن، نقشی نبوده که بتواند ترغیبم کند. وی با اشاره به پخش نوستالژی‌های تلویزیونی، گفت: نوستالژی‌ها همیشه لذت‌بخش و تماشایی‌اند؛ چون با خودشان کوله‌باری از خاطره به همراه دارند. سریال‌هایی مثل "مریم مقدس"، "خوش رکاب" و "سه در چهار" که در آنها بازی کرده‌ام از آی فیلم بازپخش شده و اتفاقاً بازخوردهای خیلی خوبی از مردم گرفته‌ام. این موضوع نشان می‌دهد که هم شبکه آی‌فیلم مخاطبان خودش را دارد و هم مردم هنوز از دیدنِ آن آثار تلویزیونی لذت می‌برند. این بازیگر قدیمی سینما و تلویزیون در پایان خاطرنشان کرد: این روزها در خانه‌ام؛ قبلاً هم گفته‌ام که بیش از دو سال و نیم است که در فیلم و سریالی بازی نکرده‌ام. نقش‌های پیشنهادی جذاب نیستند و ترجیح می‌دهم کار نکنم. انتهای پیام/‬‬
‫‫ رونمایی از فیلمنامه «آی دنیز» در موسسه بین المللی اکو , فیلمنامه سینمایی «آی دنیز» به زندگی مردم ۱۰ کشور عضو اکو اشاره کرده است. , به گزارش باشگاه خبرنگاران پویا، رونمایی از فیلمنامه سینمایی «آی دنیز» که در آن به زندگی مردم 10 کشور عضو اکو اشاره شده است، توسط «سرور بختی» رئیس مؤسسه فرهنگی اکو در محل این نهاد بین المللی برگزار شد. عاطفه تلقانی نویسنده فیلمنامه «آی دنیز» در حاشیه این مراسم، ابراز امیدواری کرد به زودی مراحل ساخت و تولید نخستین فیلم سینمایی مشترک 10 کشور عضو اکو آغاز شود. سرور بختی رئیس اکو نیز ضمن تشکر از زحمات صورت گرفته در نگارش فیلمنامه «آی دنیز» توسط عاطفه تلقانی، بر مسئولیت مؤسسه فرهنگی اکو درباره حمایت از تولیدات مشترک هنری میان 10 کشور عضو تأکید کرد و افزود: تولیدات مشترک هنری اعم از سینما، موسیقی و تئاتر با هدف ترویج و گسترش اشتراکات فرهنگی میان ملت‌های حوزه تمدنی اکو از مهم‌ترین برنامه‌های مؤسسه فرهنگی اکو در دوره جدید است. شایان ذکر است فیلمنامه «آی دنیز» در اردیبهشت ماه سال 1396 در نخستین کارگاه دراماتوروژی به میزبانی بنیاد سینمایی فارابی مورد نقد و ارزیابی اساتید برجسته حوزه سینما در این دوره قرار گرفت و نخستین نسخه فیلمنامه مذکور زیرنظر استاد فریدون فرهودی و با همکاری گروهی از پژوهشگران حوزه تمدنی اکو قلمی شده است. نگارش این اثر سینمایی حدود 4 سال زمان برده است. انتهای پیام/‬‬
‫‫ افسوس که ایام شریف رمضان رفت , سلام به قدر و منزلتت که امیدآفرین است و تصوّر نبودنت دهشتناک، سلام بر تو ای بزرگ‌ترین ماه خدا و ای عید دوستان خدا. , به گزارش خبرنگار فرهنگی خبرگزاری تسنیم، سلام بر تو آن هنگام که می‌آیی و سلام بر تو آن لحظه که می‌روی که هم آمدنت عید است و هم رفتنت عید. سلام بر تو ای بزرگ‌ترین ماه خدا و ای عید دوستان خدا «السَّلَامُ عَلَیْکَ یَا شَهْرَ اللَّهِ الْأَکْبَرَ وَ یَا عِیدَ أَوْلِیَائِهِ». سلام بر تو به هنگام همنشینی‌ات و سلام بر تو به هنگام مفارغتت که همنشینی‌ات بسیار شیرین و مفارغتت بسیار دردناک است «السَّلَامُ عَلَیْکَ یَا أَکْرَمَ مَصْحُوبٍ مِنَ الْأَوْقَاتِ وَ یَا خَیْرَ شَهْرٍ فِی الْأَیَّامِ وَ السَّاعَاتِ». سلام به آمدنت و سلام به سپری شدنت و سلام به لحظه لحظه‌های همدمی و هم صحبتی‌ات و سلام به بودنت که قلبم را رقیق و زلال کرد و شوقم را به گناه کم. سلام به قدر و منزلتت که امیدآفرین است و تصوّر نبودنت دهشتناک «السَّلَامُ عَلَیْكَ مِنْ قَرِینٍ جَلَّ قَدْرُهُ مَوْجُوداً، وَ أَفْجَعَ فَقْدُهُ مَفْقُوداً، وَ مَرْجُوٍّ آلَمَ فِرَاقُهُ. السَّلَامُ عَلَیْكَ مِنْ أَلِیفٍ آنَسَ مُقْبِلًا فَسَرَّ، وَ أَوْحَشَ مُنْقَضِیاً فَمَضَّ السَّلَامُ عَلَیْكَ مِنْ مُجَاوِرٍ رَقَّتْ فِیهِ الْقُلُوبُ، وَ قَلَّتْ فِیهِ الذُّنُوبُ» ای عزیز رمضان سلام، ای زیبا رمضان سلام و ای طبیب رمضان سلام. افسوس که ایام شریف رمضان رفت سی عید به یک مرتبه از دست جهان رفت افسوس که سی پارۀ این ماه مبارک از دست به یکبار چو اوراق خزان رفت ما رمضان حافظ این گلّه بود از گرگ فریاد که زود از سر این گلّه شبان رفت شد زیر و زبر چون صف مژگان، صف طاعت شیرازه جمعیت بیداردلان رفت بیقدری ما چون نشود فاش به عالم؟ ماهی که شب قدر در او بود نهان، رفت برخاست تمیز از بشر و سایر حیوان آن روز که این ماه مبارک ز میان رفت تا آتش جوع رمضان چهره برافروخت از نامه اعمال، سیاهی چو دخان رفت با قامت چون تیر درین معرکه آمد از بار گنه با قد مانند کمان رفت برداشت ز دوش همه کس بار گنه را چون باد، سبک آمد و چون کوه، گران رفت چون اشک غیوران به سراپرده مژگان دیر آمد و زود از نظر آن، جان جهان رفت از رفتن یوسف نرود بر دل یعقوب آنها که به صائب ز وداع رمضان رفت پس با نام مقدس سلام، دعای روز بیست و نهم ماه مبارک رمضان را قرائت کنیم که:  «اللَّهُمَّ غَشِّنِی فِیهِ بِالرَّحْمَةِ، وَ ارْزُقْنِی فِیهِ التَّوْفِیقَ وَ الْعِصْمَةَ، وَ طَهِّرْ قَلْبِی مِنْ غَیَاهِبِ التُّهَمَةِ، یَا رَحِیماً بِعِبَادِهِ الْمُؤْمِنِینَ؛ خدایا مرا در این ماه با رحمتت فروگیر، و توفیق و خود نگهداری نصیبم کن، و از تیرگی‌های تهمت دلم را پاک گردان، ای مهربان به بندگان با ایمان» * حجت‌الاسلام احمد صادقی استاد حوزه و دانشگاه انتهای پیام/‬‬
‫‫ تلویزیون وارد قصه‌گویی می‌شود/ حکایت جام‌جم و "شب‌قصه" , برنامه تلویزیونی "شب قصه" با موضوع خوانش قصه‌های کهن ایرانی براساس متون ادبی، به زودی از شبکه جهانی جام‌جم پخش می‌شود. , به گزارش خبرگزاری تسنیم، داستان‌های کهن هر قوم و ملتی در جهان از فرهنگ، تمدن و شیوه زندگی آنها در طول تاریخ نشأت گرفته و هیچ‌گاه کهنه و فرسوده نمی‌شود، خصوصاً داستان‌های کهن ایرانی که با ادبیات و شعر ما آمیخته و در طول تاریخ از زبان حکما و شعرا با جذابیت خاصی بیان شده است. "شب قصه" درنظر دارد با استفاده از ظرفیت داستان‌سرایی در ادبیات ایران با همراهی موسیقی اصیل ایرانی و خوشنویسی در فضایی همراه با معماری اصیل ایرانی شبی به یاد ماندنی را برای بینندگان خود رقم زند. بر همین اساس داستان‌هایی از متون کهن ایرانی همچون شاهنامه فردوسی، پنج گنج نظامی، منطق­‌الطیر عطار نیشابوری، مثنوی معنوی مولانا انتخاب و قصه‌گوی برنامه (دکتر عطاالله کوپال) که از چهره‌های مطرح ادبیات و هنر کشور است با قرائت صحیح، بیان و لحن جذاب این داستان‌ها را روایت می‌کند. همچنین استاد علی اشرف صندوق آبادی از اساتید برجسته خوشنویسی (نستعلیق) ابیاتی از داستان را نگارش و بهروز شیری آهنگساز و نوازنده تار، سه تار و عود به همراه میثم منتظران (تنبک ) راوی برنامه را همراهی می‌کنند. "شب قصه" کاری است از گروه فرهنگ، ادب و هنر شبکه جهانی جام‌جم که با تهیه‌کنندگی و کارگردانی امیرحسین محمودی‌فرد در 26 قسمت بیست‌دقیقه‌ای تولید می‌شود. انتهای پیام/‬‬
‫‫ جنگ آمریکایی‌ها و طالبان بر پرده‌های سینما , آمریکایی‌ها بار دیگر از حضور بی‌دلیل خود در افغانستان فیلمی ملی ساخته‌ و آماده نمایش کرده‌اند. , به گزارش خبرنگار فرهنگی باشگاه خبرنگاران پویا به نقل از ورایتی، «پاسگاه» فیلم تریلر جنگی افغانستانی با بازی اسکات ایستوود و ارلاندو بلوم به زودی در سینماهای آمریکا در جولای اکران می‌شود. این فیلم که محصول کمپانی اسکرین مدیا است انتظار می‌رود اکرانش را در 500 سینما از 2 جولای شروع کند. این فیلم به همراه فیلم «قاطی کرده» راسل کرو جزو اولین فیلم‌هایی است که اکرانشان را سینماهای آمریکا آغاز می‌کنند. فیلم «قاطی کرده» قرار است تا در تاریخ یک جولای بعد از تعطیلی سینماها از نیمه مارس اکران می‌شود. «پاسگاه» با اقتباس از کتاب غیرداستانی پرفروش جیک تاپر ساخته شده و درباره حمله 400 طالبانی در سال 2009 در نبرد کامدش است. این فیلم توسط «لورد لوری» کارگردانی شده است و فیلمنامه آن را پل تاماسی و اریک جانسون اقتباس کرده‌ و نوشته‌اند. کیلب لندری جونز، جک کیسی، تیلور جان اسمیت، جیکوب اسکیپیو ومیلو گیبسون از بازیگران فیلمند. انتهای پیام/‬‬
‫‫ گزارش روز به روز تا فتح "خونین شهر"؛ فتحی مافوق طبیعت + عکس , ساعت ۲۴ پنج‌شنبه ۹ اردیبهشت ۱۳۶۱ عملیات الی‌بیت‌المقدس با اسم رمز «یا علی‌بن‌ابیطالب(ع)» آغاز شد و تا ساعت یازده روز سوم خرداد ادامه پیدا کرد؛ عملیاتی که خاطره‌ای فراموش‌نشدنی برای هر ایرانی به یادگار گذاشت. , به گزارش خبرنگار فرهنگی خبرگزاری تسنیم،‌ سومین روز از سومین ماه سال خاطره‌ای به یادماندنی در ذهن تمام ایرانیان دارد، حماسه‌ای به وسعت تاریخ که تا سال‌ها به دست فراموشی نخواهد رفت و ماجرای رشادت دلیرمردان آن سینه به سینه و از پدر به فرزند منتقل خواهد شد.  فتح خرمشهر روزها طول کشید و عملیات بیت‌المقدس با تمام پیچیدگی‌هایش در نهایت به سرانجامی شیرین رسید. در این گزارش مروری بر روز به روز این عملیات داریم؛ از لحظه آغاز تا پیام بنیان‌گذار کبیر انقلاب اسلامی. این متن به قلم نویسنده دفاع مقدس گلعلی بابایی می باشد: *علل انتخاب منطقه:‌ پس از آزادسازی مناطق غرب رودخانه کرخه در عملیات فتح مبین‌، منطقه عمومی غرب رودخانه کارون یعنی آخرین منطقه اشغالی جبهه‌ جنوب که همچنان در دست دشمن قرار داشت، در روند سلسله عملیات‌های آزاد‌سازی مناطق اشغالی مد‌نظر قرار گرفت. برخلاف گذشته که در زمینه انتخاب منطقه برای عملیات،گاهی بین فرماندهان نظامی اختلاف‌نظر به وجود می‌آمد، در مورد این منطقه اتفاق‌نظر کاملی وجود داشت، به همین دلیل، بلافاصله پس از اتمام عملیاتِ «فتح‌مبین» مقدمات اجرای عملیات الی‌بیت‌المقدس فراهم شد.  در اجرای عملیات جدید از آن جهت بر سرعت عمل تاکید می‌شد‌ که دشمن اطمینان داشت آزاد‌سازی این منطقه هدف عملیات بعدی جمهوری اسلامی است، لذا سهل‌انگاری در این امر، افزایش آمادگی دشمن و دشوارتر شدن کار نیروهای خودی برای رسیدن به اهداف را در پی‌‌ داشت. ضمن این که دشمن از مدت‎‌ها پیش بر اقدامات پدافندی خود در این منطقه افزوده بود. با آنکه فرماندهان نظامی ایران، منطقه غرب کارون را برای عملیات انتخاب کرده بودند، ولی هنوز نگرانی‌هایی وجود داشت؛ محسن رضایی میرقائد؛ فرمانده کل وقت سپاه در این باره گفته است: «... همچنان‌‎، از نظر تاکتیکی این نگرانی وجود داشت که [   آیا] دشمن در پشت جاده اهواز ـ خرمشهر در مقابل ایستگاه حسینیه به لحاظ استحکامات و استعداد از چه موقعیتی برخوردار است؟ این نگرانی با به دست آوردن اطلاعات از عمق [ ‌منطقه استقرار] دشمن و همچنین پیدا کردن منطقه استراتژیکی ـ عملیاتی که کلید منطقه بود‌، برطرف شد‌: منطقه جنوب صحرای کوشک تا شمال ایستگاه حسینیه‌، قلب منطقه بود که با تسلط بر این منطقه‌، می‌توانستیم برای دشمن مشکل ایجاد کنیم. در این منطقه لشکر 3 زرهی به عنوان احتیاط، لشکر 11 و تیپ 48 در خرمشهر و لشکرهای 5 مکانیزه و 6 زرهی در شمال منطقه ‌(دشت جُفِیر) مستقر بودند. دوگانگی ماموریت احتیاط‌های دشمن، ما را از اهمیت منطقه آگاه کرد. ما چنین پیش ‌بینی می‌کردیم که در صورت دست‌یابی به این ‌منطقه‌ میتوانیم: 1ـ عقبه‌ لشکرهای 5 و 6 را تهدید کنیم‌؛ چون دشت جُفِیر، به منزله تمامی عقبه دشمن محسوب می‌‌شد. 2ـ پیشروی به سمت بصره را تسهیل کنیم. 3ـ نسبت به خرمشهر و انجام تک احاطه‌ای در این منطقه، از موقعیت سرکوب برخوردار شویم.»   *موقعیت منطقه منطقه عمومی جنوب‌غربی اهواز و غرب رودخانه کارون، در میان چهار مانع طبیعی قرار دارد که به ترتیب از شمال به رودخانه کرخه کور، از جنوب به رودخانه اروند، از شرق به رودخانه کارون و از غرب به هور‌الهویزه و شط‌العرب منتهی می‌شود. زمین این منطقه به لحاظ برخورداری از موانع طبیعی، از چهار سمت به هم پیوسته و به شکل مستطیل می‌باشد که به دلایلی برای هر دو کشور ایران و عراق از نظر استراتژیکی با ارزش است. *وضعیت دشمن فرماندهی سپاه سوم نیروی زمینی ارتش عراق تدابیر پدافندی ویژه‌ای در این منطقه به مورد اجراء‌گذاشته بود؛ نحوه آرایش نیروهای دشمن با توجه به موقعیت زمین، به صورت مثلثی فرضی بود؛ مثلثی که ضلع شرقی آن، به طول حدود 100 کیلومتر در امتداد رودخانه کارون، از خرمشهر تا آبادی ملیحان‌، واقع در 20 کیلومتری جنوب غربی اهواز قرار داشت‌؛ ضلع شمالی آن حدود 60 کیلومتر از ملیحان در امتداد کرانه جنوبی رودخانه کرخه کور‌، هویزه‌، رودخانه نیسان تا هور‌العظیم کشیده شده بود و ضلع بزرگ این مثلث نیز، خط مرزی دو کشور؛ از محل تلاقی رودخانه نیسان با هور‌العظیم تا پاسگاه ژاندارمری «‌حدود» در کرانه نهر خیّن، به طول 150 کیلومتر بود. تدبیر پدافندی دشمن در ضلع شمالی مثلث که شامل شرق هور‌العظیم، ساحل رودخانه‌های نیسان و کرخه و ادامه خط دفاعی در حوالی آبادی ملیحان و به طرف جنوب تا پادگان حمید می‌شد، چنین بود‌: ایجاد استحکامات فشرده‌، بهره برداری از موانع هور‌العظیم و مناطق آبگرفتگی، تهیه قدرت آتش متراکم و انبوه و پیش‌بینی احتیاط‌های قوی برای انهدام رخنه‌های احتمالی با استقرار دست‌کم دو لشکر تقویت شده 5 مکانیزه و 6 زرهی در دشت جُفِیر. اساساً، تدبیر پدافندی دشمن در این منطقه مبتنی بر این باور بود که سمت اصلی تهاجم نیروهای ایرانی از جاده اهواز ـ خرمشهر خواهد بود، زیرا ـ بر پایه‌ی روش‌های کلاسیک ـ وجود این جاده به عنوان عقبه مطمئن، بهترین راه کار شناخته می‌شد. بنابراین، دشمن علاوه بر استقرار دو لشکر تقویت شده‌ی 5 مکانیزه و 6 زرهی‌،‌در دشت جُفِیر واقع در منطقه جنوب غربی اهواز و جاده‌ استراتژیک اهواز به خرمشهر، استحکامات و مواضع بسیاری را با بهره‌برداری از موانع طبیعی ایجاد کرده بود. باید به این واقعیت مهم اشاره کرد که تدبیر پدافندی فرماندهی ارتش عراق در ضلع شرقی منطقه‌، در امتداد رودخانه کارون ـ با توجه به ناآگاهی دشمن از سمت اصلی تک نیروهای خودی ـ بسیار ضعیف بود و تنها در برخی از نقاط‌، مواضعی را به وجود آورده و با اتکا به یگان‌های سبک تامینی و پوششی‌، به احتیاط‌های متحرک و غیر‌متحرک بسنده کرده بود. لشکر 3 زرهی سپاه سوم نیروی زمینی ارتش عراق با استقرار در سه محل جداگانه در غرب جاده اهواز ـ خرمشهر، وظیفه دفاع را به عهده داشت. فاصله نیروهای تامینی و پوششی دشمن از ساحل غربی رودخانه کارون سبب شد که نیروهای خودی با تدبیر عملیات عبور از رودخانه‌، نیروهای دشمن را غافلگیر کنند. در ضلع جنوبی (منطقه خرمشهر) دشمن با نیرویی به استعداد 17 گردان پیاده‌ (‌صرف‌نظر از گردان‌های زرهی و مکانیزه‌اش‌) در دو سمت شرقی و شمالی شهر اشغالی خرمشهر آرایش گرفته بود تا هرگونه عملیات عبور از رودخانه در تک جبهه‌ای به داخل خرمشهر و یا ورود به این شهر از سمت شمال را مهار کند. ایجاد استحکامات در خرمشهر با تخریب ساختمان‌ها برای جلوگیری از فراهم شدن زمینه مناسب جهت وقوع جنگ شهری و نبرد تن به تن‌، بخش دیگری از تلاش دشمن به منظور حفظ خرمشهر بود. *استعداد دشمن استعداد سپاه سوم نیروی زمینی ارتش عراق در این منطقه تا پیش از آغاز عملیات الی بیت‌المقدس چنین بود: ـ لشکر 6 زرهی از جنوب رودخانه کرخه تا شهر اشغالی هویزه. ـ لشکر 5 مکانیزه از غرب اهواز تا روستای سیّد عبود. ـ لشکر 11 پیاده از سیّد عبود تا خرمشهر (تیپ‌‌های 22، 48 و 44 از لشکر 11 پیاده‌، و نیز تیپ 33 نیرو مخصوص‌، مأمور حفاظت از خرّمشهر بودند.) ـ لشکر 3 زرهی در شمال خرّمشهر ـ تیپ مستقل10 زرهی‌، یگانِ در احتیاط نزدیکِ سپاه سوم‌، در شرق بصره مستقر بود. برابر اسناد قرارگاه مرکزی کربلا در برآورد کلی‌، استعداد دشمن به شرح زیر تخمین زده می‌شد:  نیروی پیاده 36000 تن‌؛ نیروی زرهی 41 گردان شامل 1435 دستگاه تانک‌؛ نیروی مکانیزه 38 گردان شامل 1330 دستگاه نفربر؛ توپخانه 530 عراده توپ کششی و خودکششی.  استعداد و آرایش سپاه سوم نشان می‌داد که سر فرماندهی دشمن مصمم است با تمام قوا در این منطقه مقاومت کند؛ ضمن این‌که عمق و عرض زمین منطقه و نبودن ناهمواری، امتیازی برای نیروهای دشمن به شمار می‌رفت، زیرا دشمن با اتکا به یگان‌های زرهی و مکانیزه، می‌توانست در این منطقه به خوبی مانور کند. با این حال، دشمن با برخی از محدودیت‌ها رو‌به‌رو بود؛ از جمله این که میبایست از سرزمین نسبتاً وسیع و عریضی دفاع میکرد در حالی که از نظر نیروی انسانی دچار کمبود بود. دشمن، قوای خود را به تناسب نقاط استراتژیک، حیاتی و مهم دشت جفیر و خرّمشهر، متمرکز کرده و در تدبیر پدافندی خود بیش از همه‌، به حفظ خرّمشهر و تأمین شرق بصره اهمیت داده بود. *سازمان رزم خودی نکته مهم در سازمان رزم نیروهای خودی‌، همکاری نزدیک سپاه و ارتش در این عملیات بود که در طول دوران جنگ نظیر نداشت. یگان‌های شانزده گانه رزمی سپاه که در این عملیات شرکت داشتند عبارت بودند از: تیپ 35 امام سجاد(ع)  فرمانده: نبی رودکی تیپ 17 دی سپاه شهرستان قم فرمانده: شهید حسن درویشی تیپ 43 بیت‌المقدس فرمانده: حسین کلاه کج     تیپ 27 محمدرسول‌الله(ص)  فرمانده: شهید احمد متوسّلیان به استعداد 14 گردان تیپ 7 ولیعصر (عج) سپاه دزفول فرمانده: عبدالمحمد رئوفی نژاد (به استعداد 6 گردان) تیپ 30 زرهی فرمانده: فتح الله جعفری تیپ 8 نجف اشرف فرمانده: شهید احمد کاظمی تیپ 31 عاشورا فرمانده: امین شریعتی تیپ 14 امام حسین(ع) فرمانده: شهید حسین خرازی‌دهکردی تیپ 37 نور فرمانده: شهید علی هاشمی تیپ 21 امام رضا (ع) فرمانده: شهید محمدتقی خادم‌الشریعه     تیپ 41 ثارالله  فرمانده: قاسم سلیمانی تیپ 22 بدر سپاه خرمشهر فرمانده‌: شهید سیّد عبدالرضا موسوی (به استعداد 6 گردان)     تیپ 46 فجر (به استعداد 8 گردان) فرمانده‌: اسحاق عساکره تیپ 25 کربلا فرمانده‌: مرتضی قربانی تیپ 33 المهدی (عج) فرمانده‌: علی فضلی استعداد هر یگان سپاه (به استثناء تیپ 27 پیاده محمّد‌رسول‌الله (ص)‌) بالغ بر 7 تا 10 گردان نیرو بود. مجموع استعداد نیروهای سپاه تا پیش از شروع عملیات، بین 97 گردان پیاده، 2 گردان مکانیزه و 3 گردان زرهی بود که با آغاز عملیات و ورود سه تیپ پیاده به منطقه، آمار گردان‌های پیاده سپاه‌، به 100 گردان رسید. یگان‌های نیروی زمینی ارتش که در این عملیات شرکت داشتند عبارت بودند از: لشکر 16 زرهی (به استعداد 3 تیپ) فرمانده‌: سرهنگ سیروس لطفی تیپ 37 زرهی فرمانده‌: سرهنگ مجید صارمی لشکر 21 پیاده (به استعداد 4 تیپ) فرمانده‌: سرهنگ حسین حسنی سعدی تیپ 55 هوابرد فرمانده‌: سرهنگ کریم عبادت لشکر 92 زرهی (به استعداد 3 تیپ) فرمانده‌: شهید سرهنگ مسعود منفردنیاکی تیپ 58 ذوالفقار فرمانده‌: شهید سرهنگ یعقوب علیاری تیپ 23 نوهد فرمانده‌: سرهنگ محمّد محمّدی تیپ 3 پیاده از لشکر 77 فرمانده‌: سرهنگ اسلوبی مجموع استعداد نیروی زمینی ارتش جمهوری اسلامی ایران بالغ بر 61 گردان زرهی و مکانیزه و گردان پیاده بود که با 29 گردان توپخانه‌ صحرایی و‌5 ‌ گردان مهندسی رزمی و ‌1 گردان پل و 4 گروه هوا‌‌نیروز پشتیبانی می‌شد.          *مرحله‌ی اول ـ لِیلَه‌الاسرای کارون  پس از اقدامات و تلاش‌هایی که در کمتر از یک ماه انجام شد، در ساعت 24 شامگاه پنج‌شنبه 9 اردیبهشت 1361، عملیات الی‌بیت‌المقدس با اسم رمز مقدس «یا علی‌بن‌ابیطالب(ع)» آغاز شد. نخستین خبر درگیری با دشمن، 55 دقیقه بعد از نیمه شب، از سوی قرارگاه فرعی نصر- 2 (تیپ 27 پیاده محمدرسول‌الله(ص) و تیپ 2 لشکر 21 حمزه(ع) ارتش) در محور جاده اهواز به خرمشهر در شمال ایستگاه حسینیه، به مرکز پیام قرارگاه مرکزی کربلا واصل شد و تا سه ساعت پس از آن، به تدریج تمام یگان‌های خودی با دشمن درگیر شدند.  شهید احمد سوداگر پیرامون حال و هوای صبح روز اول عملیات و وضعیت بحرانی رزمندگان قرارگاه فرعی نصر 1، خصوصاً تیپ 7 سپاه دزفول می‌گوید: «.... همه نیروها در کنار خاکریز مستقر بودند. یگان‌های دیگر با تقویتی که شدند [از طرفین چپ و راست نصر 1] به جاده رسیدند و از طرف چپ ما، تیپ 27 محمّد رسول‌الله(ص) از قرارگاه فرعی نصر 2 و از طرف راست هم تیپ 8 نجف از قرارگاه فرعی فتح 4، به هدف خود در مرحله اول عملیات رسیده بودند. ساعت چهار و یا پنج صبح جمعه دهم اردیبهشت بود که به سمت خط پدافندی تیپ 27 محمّد رسول‌الله(ص) در طرف چپِ حوزه عمل تیپ‌مان حرکت کردم. پس از بررسی وضعیت و نقاط الحاقی، به مقر تیپ 7 دزفول برگشتم و از این طرف [طرف راست] به سمت حد چپ تیپ 8 نجف اشرف رفتم. آن‌جا هم استقرارشان خوب بود. چند تا نفربر زرهی هم داشتند. در همین وقت، بی‌سیم‌چی صدا زد و با رئوفی کار داشت. رئوفی جواب نداد. کوسه‌چی مرا صدا زد و گفت: بیا به قرارگاه عملیاتی نصر ، با شما کار دارند. رفتیم قرارگاه عملیاتی نصر.  وقتی وارد قرارگاه نصر شدیم‌، سر و وضع و لباس‌هایم خاکی بود. دستی به لباس‌هایم زدم. حسن باقری گفت: خب، خب، بسه، این خاک‌ها رو ببرید؛ کنار جاده اهواز ـ خرمشهر بریزید. پرسیدند‌: می‌خواهید چکار کنید؟ چرا بچه‌های تیپ شما این جا ماندند؟ پس چرا فکری نمی‌کنید؟ محسن رضایی هم آن جا آمده بود. از من پرسید‌: چقدر نیرو دارید؟ گفتم: نمی‌دانم. بچه‌ها هستند ولی رئوفی باید آن ها را جمع کند. پرسید: با [در اختیار گرفتن] یک گردان [نیروی اضافی، آیا] مسأله حل میشود!؟ گفتم: بله. احمد کاظمی آن جا بود. محسن دست او را گرفت و رو به من گفت: یک گردان از تیپ هشت را در کنترل بگیرید و قضیه را حل کنید. به احمد کاظمی گفتم‌: اگر نیرو و امکانات ندارید، همین‌جا بگو. فردا آن جا نیایی و بگویی ما نیرو و امکانات نداریم.! گفت: نه بابا، بیا برویم. همه‌چیز داریم. با موتور راه افتادیم. همین که از کارون و از خط اول عراقی‌ها رد شدیم‌، تکان خوردن خار و خاشاک توجه‌ام را جلب کرد. عجیب بود. کمی که ایستادم، دیدم سمت راست جاده اسلحه‌ای تکان خورد. خوب دقت کردم ببینم چه خبر است. یکدفعه یک عراقی با اسلحه به فاصله هفت هشت متری از جاده بلند شد. یکی از آن طرف، یکی از این طرف، کمکم بیست نفر دور ما حلقه زدند و اسلحه‌ها را بالا بردند. احمد کاظمی خواست اسلحه‌اش را آماده کند. آهسته دستم را به پایش که در ترکم سوار بود، زدم و گفتم کاری نداشته باش. دیدم همه‌شان به پشت سرما خیره شده‌اند. نگاه کردم. سی‌چهل نفر هم پشت سر ما بودند. ما با دو موتور و چهار نفر بودیم. احمد کاظمی گفت: اگر میخواستند ما را بزنند، خیلی راحت می‌زدند. نگاه کن، همه‌شان تسلیم شدند. آن‌ ها را جمع کردیم. اسلحه‌شان را کنار جاده‌، کنار بوته‌ای چیدیم. به یکی از بچه‌های اطلاعات گفتم‌: این‌ ها را به قرارگاه تیپ ببر. او یک صف شصت هفتاد نفری را به سوی قرارگاه به راه انداخت‌، آمدیم و به خط تیپ هشت رسیدیم‌. همه از بچه های اصفهان بودند. احساس و شور خوبی داشتند. بررسی جزئی کردیم. احمد کاظمی دست یک نفر را در دست من قرار داد و گفت: این، آقا، هم فرمانده گردان پیاده‌ من است و هم فرمانده گردان مکانیزه‌. هر کاری می‌خواهی بکن.  به فرمانده گردان مکانیزه گفتم‌: شما آن طرف جاده‌ی اهواز ـ خرمشهر بروید‌، مانور و گرد و خاک و شلوغ کنید. دو تا نفربر هم کافی است. فقط طوری عمل کنید که عراقی‌ها احساس کنند که ما می‌خواهیم عملیات را به سمت مرز ادامه بدهیم.  به گردان پیاده گفتم‌: نمی‌‌خواهد درگیر شوید‌، بلکه از کنار جاده راه بیفتید و از سمت راست به طرف جاده حرکت کنید و مرتب پشت جاده نارنجک بیندازید‌، آن‌ها پشت جاده پناه گرفته‌اند. از کنار جاده به طرف اهواز که سه کیلومتر راه است و نیم ساعت بیشتر وقت نمی‌برد، جلو بروید. بچه‌ها آماده شدند و در روشنایی روز، شروع به حرکت کردند. من هم راه افتادم.               *بسیجی؛ با من معامله می‌کنی؟ ... حسین همدانی؛ جانشین محور سلمان از تیپ 27 محمدرسول‌الله(ص) مشاهدات خود از روز اول عملیات الی‌بیت‌المقدس را این گونه روایت کرده است: «رفتم داخل یکی از آن سنگرهای خاکریز شرق جاده و آن‌جا را به عنوان مقر خودم تعیین کردم‌. یادم آمد باید گردان مسلم‌بن‌عقیل را از خاکریز دایره شکل گردان تانک زین‌القوس، یک پلّه جلوتر بکشم و بیاورم توی خط مستقر کنم‌. این شد که رفتم به آن‌جا‌. دیدم تمام بچه‌های این گردان به نحو غریبی‌، سست و بی‌حال به نظر می‌رسند و روی زمین دراز کشیده‌اند و هر کدام‌شان که مرا می‌بیند، یا سرش را پایین می‌اندازد، یا از من رو بر‌‌میگرداند. فکر کردم این بی‌حالی‌شان‌، ناشی از خستگی شدید درگیری شب قبل آن‌ها با تانک‌ها بوده‌. رفتم پیش حبیب مظاهری که رو لبه‌ خاکریز نشسته بود و به او گفتم: حبیب‌، چی شده؟ چرا بچّه‌ها روی زمین ولو شده‌اند؟ دیدم هیچ نمیگوید و فقط می‌خندد. متوجّه علّت خنده‌اش نشدم و گفتم‌: ببین حبیب‌، به نظر می‌رسد وضع خط ناجور شده، الآن اوضاع سمت چپ ما در ایستگاه گرمدشت، اصلاً خوب نیست. حسن باقری گفته هرچه زودتر باید گردان شما را هم ببریم جلو و...  آقا‌، باز دیدم فقط دارد میخندد‌. تا آن لحظه‌، حبیب را این‌جور ندیده بودم‌. فکر میکردم خنده‌اش از این است‌، که زده به در بی‌خیالی. این شد که گفتم: بابا‌جان دیر میشود. تو هم اینقدر الکی نخند‌، عوض آن‌، پاشو بچّه‌های گردان خودت را گروهان گروهان و دسته‌، دسته‌، ببر جلو‌. به زحمت خنده‌اش را قورت داد و گفت‌: حالا ببینیم بچّه‌ها چه میگویند.  چند دقیقه بعد که از جنوب به شمال در حاشیه‌ی جاده حرکت میکردم‌، دیدم به ترتیب بچّه‌های گردان‌های مالک، عمّار، انصار + 144 و حمزه در خط آرایش گرفته‌اند، امّا از نیروهای گردان مسلم در خط خبری نیست‌. خیلی تعجب کردم‌؛ آخر حبیب مظاهری آدمی نبود که لازم باشد یک دستور را دو بار به او بدهی‌. این شد که برگشتم عقب و رفتم به طرف آن موضع گردان تانک عراقی‌. حبیب را دیدم که نای سرپا ایستادن را هم نداشت‌. گفتم‌: حبیب‌، مگر نگفته بودم باید گردان خودت را ببری توی خط بچینی‌؟ هنوز که همینجا هستی‌. بالاخره میگویی چی شده که اینجا ماندگار شده‌اید یا نه‌؟! سرش را به گوش بنده نزدیک کرد و با صدای شرم‌زده‌ای گفت: برادر همدانی‌؛ بچّه‌های ما، همگی مسموم شده‌اند. گفتم‌: مسموم؟ یعنی چه‌؟! دیدم با گوشه‌ چشم‌، دارد به بچّه‌ها که همگی روی زمین ولو شده بودند‌، اشاره میکند. دقیق‌تر که شدم‌، دیدم عجب‌؛ نشیمنِ شلوار بچّه‌ها، بلا‌استثناء، مرطوب و آلوده است‌! برگشتم به حبیب چیزی بگویم‌، که این‌بار دیدم شلوار خود او هم کثیف است. تازه فهمیدم چرا دفعه‌ی قبلی که آن‌جا آمده بودم‌، بچّه‌ها که مرا می‌دیدند، یا سرشان را پایین می‌انداختند، یا از من رو بر‌میگرداندند‌. طفلکی‌ها خجالت میکشیدند‌. این‌ها بر اثر مسمومیت شدید غذایی بود که آن‌طور بی‌حال و سست‌، پشت آن خاکریز دایره‌ای شکل‌، زمین‌گیر شده بودند‌. خیلی خجلت‌زده شدم‌. این شد که برگشتم به حبیب مظاهری گفتم‌: اصلاً فراموش کن حبیب جان‌، فعلاً شما همین‌جا بمانید‌، ما رفتیم.  فهمیدیم آن کنسرو‌های خوراک لوبیای تاریخ مصرف گذشته‌، کار خودشان را کرده اند‌.!  اما همین بچه‌ها در حالی که به علّت از دست دادن آب بدن‌، نای از جا بلند شدن را هم نداشتند‌، به حالت درازکش پشت خاکریز شرق جاده‌، رو به غرب و جنوب‌، در حال شلیک و دفع پاتک بودند. فراموش نمی‌کنم‌؛ عصر روز اوّل عملیات که به همراه حاج احمد متوسّلیان و حاج محمود شهبازی داشتیم برای سر‌‌و‌سامان دادن به اوضاع خط دفاعی تیپ ‌27، در امتداد خاکریز حاشیه‌ شرقی جاده حرکت می‌‌کردیم‌، به قدری بوی بدن‌های آلوده‌ بچّه‌های این دو گردان زیاد بود که با شرمساری‌، جلوی دماغ و دهن خود‌مان را با دست می‌پوشاندیم و از کنار آن‌ها عبور می‌کردیم. البته از روز دوّم‌، دیگر شامه‌ خودمان هم به آن رایحه‌ نا‌خوش عادت کرده بود.  همان جا یاد از سخنرانی‌های دومین شهید محراب آیت الله سید عبدالحسین دستغیب افتادم‌، ایشان طی آن سخنرانی‌، ضمن تجلیل از مقام مجاهدین راه خدا و رزمندگان اسلام در جبهه‌های غرب و جنوب کشور، با همان لهجه‌ی شیرین شیرازی و لحن گرم و پدرانه فرموده بود‌: «‌آهای بسیجی‌؛ خوب گوش کن چه میگویم‌. من میخواهم به تو پیشنهاد یک معامله‌ای را بدهم که در این معامله‌، سرت کلاه برود‌! منِ دستغیب‌، حاضرم یک‌جا، ثواب هفتاد سال نمازهای واجب و نوافل و روزه‌ها و تهجّدها و شب زنده‌داری‌‎هایم را بدهم به تو‌، و در عوض‌، ثوابِ آن دو رکعت نمازی را که تو‌، در میدان جنگ‌، بدون وضو‌، پشت به قبله‌، با لباس خونی و بدن نجس خوانده‌ای‌، از تو بگیرم‌. آیا تو حاضر به چنین معامله‌ای هستی‌؟!»   *قجه‌ای؛ پهلوان گود گرمدشت مرحله اول عملیات الی‌بیت‌المقدس از آن مراحل دشوار و نفسگیر بوده است که در محور شمالی منطقه نبرد،‌ نیروهای خودی، در ابتدای امر توفیق چندانی را کسب نکردند به طوری که در محور قرارگاه عملیاتی قدس تنها قرارگاه فرعی قدس 4 موفق به عبور از مواضع دشمن و تصرف سر پل در جنوب کرخه‌کور شد.  یگان‌های قرارگاه عملیاتی فتح نیز‌، علیرغم رسیدن به جاده اهواز ـ خرمشهر، تا چهل و هشت ساعت پس از آغاز عملیات موفق به الحاق با قرارگاه عملیاتی نصر نشده بودند‌.  در حد قرارگاه عملیاتی نصر با وجود پیشروی قرارگاه فرعی نصرـ 2، (تیپ 27 پیاده محمدرسول‌الله(ص) و تیپ 2 لشکر 21 ارتش) به دلیل ناهماهنگی سایر قرارگاه‌های فرعی در پیشروی و نرسیدن یگان‌های مجاور، درگیری به روز کشیده شد. از آن جا که عقب‌نشینی نیروهای قرارگاه عملیاتی نصر به خصوص قرارگاه فرعی نصرـ 2 (تیپ 27 محمدرسول‌الله(ص) و تیپ 2 لشکر 21) کل منطقه‌ متصرفه را با خطر جدی رو‌به‌رو میکرد، به همین جهت این نیروها در حالی که از چپ و راست با جناحین باز و فاقد پوشش مورد هجوم سنگین واحدهای لشکر 3 زرهی دشمن بودند‌، مردانه ایستادگی کردند و طی یک هفته جنگ نابرابر از 10 تا 16 اردیبهشت‌ماه، پاتک‌های لشکر 3 زرهی و خصوصاً تیپ 19 کماندویی و تیپ مستقل10 زرهی دشمن را پاسخ گفته و آن‌ ها را مجبور به عقب‌نشینی کردند.  در دفع پاتک‌های زرهی دشمن نیروهای قرارگاه فرعی نصرـ2، به ویژه رزمندگان بسیجی و عمدتاً نوجوان گردان سلمان فارسی از تیپ 27 که فرماندهی آنان را حسین قجه‌ای عهده‌دار بود، نقش محوری و تعیین‌کننده داشتند که عاقبت با شهادت حسین قجه‌ای، خط خودی بر روی جاده اهواز ـ خرمشهر در محور شمال ایستگاه گرمدشت تثبیت شد‌. شهید محمد‌ابراهیم همّت در این رابطه گفته است:  «‌... گردان سلمان فارسی در مرحله‌ اوّل عملیات از سمت چپ اصلاً پوشش نداشت‌، طوری که نیروهای دشمن در پنج متری جاده‌ی آسفالت اهواز ـ خرّمشهر حضور داشتند و به آن‌ ها ضربه می‌زدند‌.  وضعیت طوری شده بود که خود حسین قُجه‌ای‌؛ فرمانده‌ی گردان‌، از بس آر.‌پی‌.جی زده بود‌، چرک و خون از گوش او بیرون می‌آمد‌.  در آن گرداب آتش‌، رزمنده‌های ما حتّی خاکریز هم نداشتند تا در پشت آن پناه بگیرند، طوری که با پرتاب هر نارنجک تفنگی عراقی‌ها‌، چهار‌، پنج نفر از بچّه‌های گردان سلمان فارسی به زمین می‌افتادند. امّا بقیه هم‌چنان مقاومت می‌کردند.  این بچّه‌هایی که چنان مردانه می‌جنگیدند و مقاومت میکردند‌؛ فکر میکنید چه‌جور نیروهایی بودند؟ کماندو‌های درشت هیکل‌؟!  نه‌؛ اصلاً این‌طور نبود. این بچّه‌ها آن‌قدر ریزه‌، میزه و کم سن و سال بودند که قبل از عملیات حسین قجه‌ای آمد پیش حاج احمد و گفت‌: حاجی این نیروهایی که به من دادید‌، همه کوچیک و کم سن و سالند‌، با این‌ ها که نمیشود عملیات به این بزرگی انجام داد.  حاج احمد به او گفت‌: برو با آن‌ ها کار کن تا آماده شوند‌. این نیروها همه ایمان به خدا دارند و برای رضای او آمدند جبهه‌. اگر با آن‌‎ ها خوب کار کنی همین بچّه‌ها معجزه می‌کنند‌.  خدا شاهد است‌؛ به شرف حضرت زهرا‌(س) قسم‌، همین بچّه‌ها در عملیات الی‌بیت‌المقدس آخرین نیرویی بودند که از جاده به عقب آمدند‌.  وقتی این بچّه‌ها به اردوگاه تیپ در انرژی اتمی رسیدند، به والله من خجالت کشیدم‌. آخر قیافه‌هایی را دیدم که تمام سر و صورت‌شان خونی و لباس‌هایشان پاره‌، پاره بود‌. با خودم گفتم این بچّه‌ها چطوری توانستند در مقابل آن همه فشار دشمن دوام بیاورند‌. در حقیقت این‌ ها مجذوب شهامت‌، شجاعت‌، خشوع‌، خضوع‌، مردانگی‌، اخلاص و ایثار فرمانده‌شان شده بودند که وقتی قجه‌ای هم شهید شد‌، آن‌ ها راضی نشدند تا از مواضع خودشان عقب‌نشینی کنند‌. این یعنی اقتدار و محبوبیت فرماندهی‌.»  *مرحله دوم؛ هدف: دژهای مرزی شامگاه پنج‌شنبه شانزدهم اردیبهشت 1361، در حالی که بارش شدید باران زمین منطقه را گل‌آلود و حرکت نیروها را کند کرده بود، پیشروی گردان‌های تیپ 27 به سمت دژ مرزی آغاز شد.  ساعت سه و بیست دقیقه‌ بامداد روز جمعه هفدهم اردیبهشت، رضا چراغی؛ فرمانده‌ گردان حمزه در حالی که برآشفتگی از صدایش کاملاً مشهود به نظر می‌رسید، با محمود شهبازی؛ فرمانده‌ محور عملیاتی سلمان تماس می‌گیرد و از نرسیدن گردان حبیب شکایت می‌کند. امّا شهبازی در پاسخ وی می‌گوید:  شهبازی: فعلاً از نیروهای گردان حمزه و یک گردان دیگری که آنجا هست، استفاده کن تا نیروهای کمکی برسند.  چراغی: از همه استفاده کرده‌ایم. حبیب را بفرست بیاید.  دقایقی بعد چراغی با حالتی برآشفته‌تر، از شهبازی می‌خواهد که گردان حبیب و 141 را به یاری واحدهای درگیر در محور کانال آب گرمدشت بفرستد.  شهبازی در پاسخ میگوید: ... دارم می‌فرستم؛ فقط یک کمی صبر کن!  ساعت چهار و پانزده دقیقه‌ی صبح جمعه هفدهم اردیبهشت، رضا چراغی در تماس با محمود شهبازی اعلام می‌کند که تانک‌های خودی اکنون می‌توانند فارغ از دغدغه‌ی مزاحمت دشمن، بیایند روی جاده‌ی آسفالت و پشت خاکریزها مستقر شوند و اگر لازم بود از همان جاده‌ی خاکی به سمت جلو حرکت کنند. و این یعنی تسخیر دژ مرزی.   به محض رسیدن نیروهای ایرانی به دژ مرزی، امواج پاتک‌های واحدهای زرهی دشمن با شدّت و قدرت تمام شروع می‌شود. طوری که تا پایان روز جمعه هفدهم اردیبهشت شش موج پاتک سهمگین دشمن توسط نیروهای خودی دفع می‌شود.  علی خوش‌لفظ؛ رزمنده‌ی همدانی تیپ 27 که در آن شب به همراه گردان مسلم‌بن‌عقیل به سمت کانال آب گرمدشت ـ دوّمین محور عملیات ـ حرکت می‌کرد، مشاهدات خود را این گونه بازگو کرده است:  «... ساعت از 9 شب هم گذشته بود و ما، هم‌چنان پیش می‌رفتیم در حالی که هیچ نشانی از ابر در آسمان پیدا نبود. ناگهان مشاهده کردیم، توده‌ای ابر سیاه از سمت غرب آمد. سمت شرق و کل آسمانِ بالای سر ما را پوشاند. به فاصله‌ی کوتاهی بعد از نمایان شدن ابرها، رگبار تند باران بهاری شروع به باریدن کرد. در یک چشم به هم زدن، زمین زیر پایمان تبدیل شد به فرشی از گِل و لای؛ طوری که نمی‌شد قدم از قدم برداشت. بچه‌هایی که کفش کتانی پایشان بود، کتانی‌ها را در میان گل و لای جا گذاشتند و با پای برهنه ادامه‌ی مسیر دادند. یک ساعتی به همین منوال پیش می‌رفتیم، تا بالأخره وارد موضع پدافندی دشمن شدیم. موضعی که به نظر می‌آمد قرارگاه در خط یکی از واحدهای زرهی دشمن باشد. بارش شدید باران، نیروهای عراقی را مجبور کرده بود، داخل تانک‌ها و یا سنگرهای دفاعی خودشان محبوس بمانند. این وضعیت، فرصت مناسبی را برای ما فراهم کرد تا بدون هیچ‌گونه مزاحمتی از طرف دشمن، جلو برویم. در آن شب بارانی ما آنقدر به تانک‌های دشمن نزدیک شده بودیم که صِرف دیدن تجمع آن همه تانک در اطراف خودمان بعضاً باعث ایجاد دلهره در نیروهای خودی شده بود. دشمن با اینکه یکسره منوّر می‌زد و سعی داشت با روشن نگه داشتن آسمان منطقه هرگونه تحرّکی را زیرنظر داشته باشد، امّا بارش رگباری باران، مانع از آن می‌شد تا آنها بتوانند اطراف خود را دید بزنند.»           شهید اسماعیل قهرمانی؛ فرمانده گردان انصارالرسول(ص). *مرحله‌ی دوم ـ فتح دژهای مرزی شهید اسماعیل قهرمانی در توصیف مرحله‌ی دوم عملیات گفته است: «... شبی که خواستیم مرحله‌ی دوّم عملیات الی‌بیت‌المقدس را شروع کنیم، هوا کاملاً مهتابی بود. ما هم که قرار بود از لا‌به‌لای مواضع دشمن عبور کنیم و نمی‌دانستیم که دشمن کجا هست و کجا نیست. این جا برای ما در حکمِ یک منطقه‌ی کور بود. ما همین‌جوری سرمان را انداخته بودیم پایین و داشتیم می‌آمدیم. اگر درگیر می‌شدیم، باید عملیات را زودتر شروع می‌کردیم. ناگهان ابر آمد و کلّ آسمان منطقه را پوشاند. بعد از آن هم باران بسیار تندی شروع شد. خُب، شما می‌دانید وقتی که بارندگی شدید باشد، نگهبان خودش را می‌پوشاند، سر و رویش را می‌پوشاند. دیگر به آن صورت به اطراف خودش نگاه نمی‌کند. به حدّی باران می‌بارید که ناگهان زمین به صورت باتلاق درآمد. طوری که دیگر تانک‌های دشمن نمی‌توانستند در اطراف ستونِ ما به حرکت درآیند، چون در گِل فرو می‌رفتند. این ها همه از امدادهای غیبی بود که برادرها همه با چشم خودشان آن ها را می‌دیدند. می‌دیدند که دارند از صدمتری دشمن رد می‌شوند و هفت، هشت تا منوّر در آسمان است، باد تندی وزیده و نور آن ها را خنثی کرده، باران آمده و دشمن قادر نیست به جلوی خودش نگاه کند. باد می‌آید و نمی‌گذارد صدای پا و حرکت ستونِ آن ها به گوش دشمن برسد. این ها همه از امدادهای غیبی و کمک «الله» بود.» در قرارگاه فرعی نصرـ 2، شهید محمّد ابراهیم همّت؛ قائم‌مقام فرماندهی تیپ 27 که مکالمه‌ی بی‌سیم‌چی گردان ابوذر با شهبازی را می‌شنود، به وضعیت بحرانی این گردان پی می‌برد و برای جلوگیری از پیشروی دشمن و نجات نیروهای گردان ابوذر به آن سمت حرکت می‌کند تا خود شخصاً هدایت و فرماندهی نیروها را در مقابل پاتک سنگین عراقی‌ها به دست بگیرد. همت در زیر باران آتش کالیبر و توپخانه دشمن خود را به محدوده‌ی دفاعی گردان ابوذر در سمت راست دژ مرزی کوت‌سواری می‌رساند. این در حالی است که بر اثر فشار شدید زرهی دشمن نیروها سه کیلومتر از مواضع خودشان عقب کشیده‌اند. همّت سعی می‌کند همانجا به نیروها آرایش بدهد و یک خط پدافندی برقرار کند. وضعیت بحرانی خط ایجاب کرده بود که همه‌ی فرماندهان تیپ 27 در خط مقدم ـ دژ مرزی کوت‌سواری ـ حضور پیدا کنند؛ یعنی متوسّلیان، در سمت چپ دژ و در منطقه گردان مقداد؛ همّت، در سمت راست و در محدوده‌ی گردان ابوذر و شهبازی هم در قسمت میانی دژ و در حد گردان انصارالرسول. در این لحظه، سیّد یحیی صفوی معاونت عملیاتی کل سپاه پاسداران که در قرارگاه عملیاتی نصر حضور یافته، سعی می‌کند با متوسّلیان ارتباط رادیویی برقرار کند؛ اما به علت بُعد مسافت مستقیماً نمی‌تواند  با او صحبت کند. ناچار از بی ‌سیم‌چی «محور عملیاتی سلمان» می‌خواهد تا سخنان متوسلیان را برای وی تکرار کند. بی سیم‌چی محور سلمان پس از دریافت پیام فرمانده تیپ 27، به صفوی می‌گوید:                                                احمد می‌گوید: وضع به هیچ وجه خوب نیست! بچه‌ها کشیده‌اند عقب و الان روی دژ هستند. روی دژ! صفوی: بگو کجا آتش می‎‌خواهند... کجا آتش می‌خواهند؟ بی‌سیم‌چی سلمان: احمد می‌گوید: رحیم، روی دو کیلومتریِ کانال [آب گرمدشت]، دو کیلومتری کانال! بگو بزند! بگو حسابی بزند! بگو سنگین بزند. صفوی: شنیدم، شنیدم! بی‌سیم‌چی سلمان: احمد می‌گوید: بگو کاتیوشا بزند! بگو رگباری بزند! صفوی: سلمان، هلیکوپترها آمدند! با استفاده از افسر رابط هوانیروز راهنمایی‌شان کن؛ هلیکوپترها آمدند، آن ها را راهنمایی کنید!» لحن صدای متوسّلیان و کلماتی که او به کار می‌برد نشان می‌دهد که اوضاع در حساس‌ترین نقطه‌ی نبرد، یعنی دژ مرزی تا چه حد به هم ریخته و بحرانی است، به همین دلیل، سیّدیحیی صفوی با سرهنگ حسین حسنی‌سعدی؛ فرمانده ارتشی قرارگاه عملیاتی مشترک نصر تماس می‌گیرد و به او تأکید می‌کند که تیم‌های آتشِ هوانیروز هر چه زودتر برای در هم کوبیدن ستون‌های تانک و مکانیزه‌ی دشمن به سمت دژ مرزی اعزام شوند. همزمان، در خط مقدم نبرد، همه‌ی فرماندهان و نیروها عزم خود را جزم کرده‌اند تا مانع از پیشروی بیشتر لشکر 3 زرهی دشمن شوند. هر چند، تا به این لحظه، لشکر موصوف، توانسته ضمن یک مانور رخنه‌ای، با بکارگیری بیش از 180 دستگاه تانک، در محدوده‌ی چپ دژ مرزی، پنج کیلومتر و در محدوده‌ی راست، سه کیلومتر، نیروهای ایرانی را عقب براند، ولی رزمندگان بسیجی گردان انصار الرسول (ص) مستقر در منطقه‌ی میانی تحت نظارت محمود شهبازی حتی یک قدم عقب نکشیده‌اند و در حال مقاومت هستند. همین امر، باعث تضعیف روحیه‌ی فرماندهان عراقی شده و آن ها را نسبت به بازپس‌گیری مناطق از دست رفته نا امید کرده است.                                                              *مرحله سوم عملیات: تلاش ناموفق  خبرهای رسیده مبنی بر خروج نیروهای عراقی از خرمشهر و افزایش روحیه نیروهای خودی به دلیل پیروزی در مراحل گذشته‌ی عملیات، سبب شد تا مرحله سوم نبرد با شتاب بیشتری انجام شود. به نظر می‌رسید شتاب دشمن در عقب‌نشینی از هویزه، دشت جفیر و صحرای کوشک، به منظور جلوگیری از خسارات و تلفات بیشتر واحدهای آن و تقویت مواضع دفاعی جناح شرقی شهر بصره انجام می‌گیرد، لذا مرحله سوم عملیات با هدف آزادسازی خرمشهر، با به کارگیری دو قرارگاه فتح و نصر، طرح‌ریزی شد و در ساعت 22 شامگاه یکشنبه 19 اردیبهشت 1361 به اجرا درآمد. حضور پر شمار نیروهای زرهی دشمن در منطقه شمال دشت شلمچه و همچنین، خستگی روزافزون نیروهای عمل کننده ایرانی مانع از پیشروی اساسی در این مرحله شد، لذا نیروهای خودی پس از مقداری پیشروی، در سه کیلومتری شلمچه متوقف شدند. سرهنگ ستاد «رضا الصبری»؛ افسر رابط اطلاعات سپاه سوم نیروی زمینی ارتش عراق، در خاطرات خود پیرامون مرحله سوم عملیات الی‌بیت‌المقدس می‌نویسد: «... در تاریخ دهم مه 1982،[20 اردیبهشت 1361] ایرانی‌ها، عملیاتی را از محور شلمچه ـ خرمشهر آغاز کردند. هدف آن ها، نابودی قوایی عراقی مستقر در محور مذکور بود تا زمینه ورودشان به خرمشهر را هموار سازند. شب بسیار سردی بود. زمین، پوشیده از اجساد سربازها و تانک‌های سوخته بود. موقعیت ایرانی‌ها، از نظر امنیتی خوب نبود و وضعیت جغرافیایی مناسبی نداشتند. از طرف دیگر، اطلاعات و استخبارات ما دارای وضعیتی بسیار عالی بود و موقعیت دفاعی بسیار محکم و اخبار دقیق درباره استعداد نظامی ایرانی‌ها در منطقه و تعداد نیروهای آن ها و حجم پشتیبانی و نیروهای کمکی و هدف عملیات‌شان را به ما گزارش کرده بودند. از همه مهم‌تر حتی زمان دقیق عملیات را می‌دانستیم. نبرد بسیار سنگین و سختی در محور شلمچه ـ خرمشهر در گرفت و تانک‌های ما و ایرانی‌ها درگیر جنگی رویارو شدند. ما در این نبردها بعضی مواقع، از گازهای خفه‌کننده نیز استفاده می‌کردیم. تنها هدف ایرانی‌ها، بیرون راندن قوای عراق از سرزمین‌شان بود.» حسن محمدی؛ امدادگر بسیجی گردان حبیب‌بن‌مظاهر در تشریح این مرحله از عملیات گفته است:  «... خدا می‌داند که مبارزه‌ی انسان با تانک در روشنی روز چقدر تلفات دارد و ما آن روز شهدای زیادی دادیم. زمین‌گیرمان کرده بودند؛ اما با توکل به خدا روحیه می‌گرفتیم و مقاومت می‌کردیم. تانک‌ها هر لحظه جلوتر می‌آمدند و مهمات ما هم در حال تمام شدن بود. ما بودیم و تانک‌ها. من در این عملیات، امدادگر عملیاتی بودم. با هر شلیک تانک عراقی‌ها، چند نفر روی زمین می‌افتادند. تا می‌رفتم جراحتِ یکی را ببندم، آن یکی صدایم می‌کرد. کوله‌ام پر از وسایل دارویی و امداد بود و همین سنگینی کوله اذیتم می‌کرد. در یک لحظه، رزمنده‌ای را دیدم که مقابل عراقی‌ها می‌جنگید. آن ها تیری به سینه‌اش زدند. گفت: «یا زهرا» و پیچ خورد. همین‌طور که می‌پیچید، گلوله بارانش کردند. از پهلو، از پشت، از سینه، به او رگبار بستند و چند خشاب در بدن او خالی کردند. او در حالی که ذکر «یا زهرا» می‌گفت، با سر در سراشیبی خاکریز افتاد و به پایین غلتید. دوستم علی مجروح شد. داشتم به طرفش می‌دویدم که ناگهان رگبار گلوله کنار پایم را جارو کرد و من به زمین افتادم و نتوانستم به سمت علی بروم. در این حال، دیدم که لوله‌ی تانک به طرف علی شلیک کرد. همه‌جا را غبار گرفت. در یک لحظه علی را دیدم که به هوا بلند شد؛ به آن طرف خاکریز افتاد و دیگر او را ندیدم. در اثر شلیک این گلوله‌ی تانک، من هم به شدت مجروح شدم و استخوان‌هایم بدجور شکست. کوله‌پشتی‌ام یک طرف افتاد و خودم طرف دیگر. همین‌طور که افتاده بودم، دیدم گلوله‌ای به پیشانی آر.پی.جی‌زن ما خورد و او در دَم به شهادت رسید. کمک او که کوله‌ی آر.پی.جی هم پشتش بود، رفت قبضه‌ی آر.پی.جی را برداشت. تا خواست شلیک کند، با گلوله‌ی کالیبر 75 تانک زدند به کمرش. کوله‌ی آر.پی.جی آتش گرفت و او با بدن آتش‌گرفته شروع به دویدن کرد. آنگاه با فریاد «  یا حسین... یا حسین» به زمین افتاد و به آسمان پر کشید. نبرد آن روز ما، نابرابر تن با تانک بود. از شدت مجروحیت، دیگر نمی‌توانستم تحرکی داشته باشم. همان‌جا پشت خاکریز لم دادم. حالم داشت بد می‌شد. دیگر به سختی می‌توانستم اطرافم را ببینم که شلیک تانک تیـ 72 مرا چندین متر پرتاب کرد و بعد از آن ... دیگر چیزی نفهمیدم.                         ... ساعت چند بود. نمی‌دانم. در حالی که احساس می‌کردم سرم را آتشی می‌سوزاند، قدری به خود آمدم. دیدم یک عراقی با دو دست، مچ پاهایم را گرفته و به دنبال خودش کشان کشان می‌برد و فریاد می‌زند: طبیب، طبیب (دکترـ  دکتر). چون نشان هلال احمر روی سینه‌ام بود، سرباز عراقی فکر می‌کرد من پزشک هستم. با اینکه دنده، مچ پا و دست‌هایم شکسته بود، ولی دردِ چندانی احساس نمی‌کردم. ناگاه صدای عجیبی توجه‌ام را جلب کرد: تاپ، تاپ، تاپ! صدای خفه‌ی ترکیدن چیزی بود. همان‌طور که سرباز عراقیی مرا روی زمین می‌کشید، سرم را برگرداندم و دیدم تانک‎‌های عراقی، دارند از روی جمجمه‌های اجساد شهدای ما حرکت می‌کنند.             شهید احسان الله قاسمیه؛ فرمانده گردان امیرالمومنین(ع)  شهید احمد سلیمانی؛ فرمانده گردان فتح، نفر اول از چپ.  شهید حسین اسلامیت؛ فرمانده گردان حبیب بن مظاهر در مرحله سوم عملیات الی بیت المقدس.  شهید علی اصغر بشکیده؛ فرمانده گردان عمار یاسر.  شهید احمد بابایی فرمانده گردان مالک اشتر *تا توکل‌تان چقدر باشد به این ترتیب، خرّمشهر برای طرفین جنگ اهمیت حیاتی پیدا کرد؛ یعنی در دست داشتن خرّمشهر در حکم خروج رقیب از صحنه نبرد بود. از این‌سو، وضعیت یگان‌های خودی که در درگیری‌های چند روزه به شدت آسیب دیده بودند، کار تصمیم‌گیری را برای فرماندهان ایرانی مشکل می‌کرد. فرماندهان به دنبال روزنه امیدی می‌گشتند تا با تمسک به آن، تصمیم نهایی را بگیرند و تیر آخر را که همان یافتن طرح آزادسازی خرّمشهر بود، شلیک کنند. محمّدابراهیم همّت، وضعیت آن ایام را این‌گونه تشریح می‌کند: وقتی عراق خرّمشهر را اشغال کرد، مستشاران روسی و آمریکایی به پیشنهاد صدّام، طرح بیست ‌ساله دفاع از خونین‌شهر را طرح‌ریزی و اجرا کردند و در این طرح، میادین وسیع مین، احداث کانال‌ها و خندق‌هایی در دور شهر و تمام پیش‌بینی‌های بازدارنده برای ادامه اشغال خرّمشهر انجام شده بود؛ به طوری که سه رده خاکریز (دژ اول، دژ دوم و خاکریز مارد از کارون تا جاده آسفالت اهواز‌ـ‌خرّمشهر) و از جاده آسفالت تا شلمچه هم یک خاکریز ممتد شرقی ‌ـ‌ غربی احداث کرد. همین استحکامات سبب شده بود که دشمن حتی احتمال از دست رفتن خونین‌شهر را به مخیله‌اش راه ندهد؛ چرا که پشت او گرم بود به این استحکامات و نیروهایی که در شهر چیده بود. فقط در اطراف کانال دور خونین‌شهر، دشمن با هفده گردان پیاده –غیر از گردان‌های تانک‌اش حفاظت می‌کرد. از این‌رو، تصور سقوط شهر هم به مغز عراقی‌ها خطور نمی‌کرد. برادران عزیز، بسیجیان باایمان! به خدمت شما عرض کنم که در آن وضعیت بحرانی، بعد از آن همه درگیری، دیگر مغزها خسته شده بود! یعنی برای مراحل بعدی عملیات الی بیت‌المقدس هیچ‌کدام از فرماندهان نمی‌دانستند چه تصمیمی بگیرند. با آن شرایطی که پیش آمده بود، تردید داشتند که آیا داخل خونین‌شهر بشوند یا نشوند؟ از طرف دیگر؛ چون تلفات داده بودیم، کیفیت نیروهایمان به شدت افت کرده و همین امر باعث شده بود که همه ما دودل شویم که آیا به داخل خونین‌شهر برویم یا نرویم؟ اگر برویم، آیا ضربه نخواهیم خورد؟ دیگر هیچ‌کس قدرت تصمیم‌گیری نداشت. تا این‌که قرار شد برادران عزیزمان محسن رضایی و صیّاد شیرازی به محضر حضرت امام شرفیاب بشوند. این دو برادر خدمت امام رسیدند و به ایشان عرض کردند که ورود به خرّمشهر دارای چنین سختی‌هاست. ما هرچه پیش‌بینی می‌کنیم، می‌بینیم نیروی ما برای اجرای مرحله نهایی عملیات کافی نیست. استحکامات دشمن فوق‌العاده زیاد است و ما نمی‌توانیم به او حمله کنیم؛ ولی باز در عین حال قادر به تصمیم‌گیری نهایی هم نیستیم. شما نظر بدهید که ما چه باید بکنیم؟ حمله بکنیم یا نکنیم؟ تمام این صحبت‌ها را که مطرح کردند، امام در جواب آنها فرمودند: «تا توکل‌تان چقدر باشد!» در این لحظه برادران ما –رضایی و صیّاد شیرازی‌ـ‌ دیگر ننشستند و سریع حرکت کردند به سمت جنوب؛ کل فرماندهان لشکرها و تیپ‌ها را احضار کردند و به آنها گفتند ما مسائل و مشکلات‌مان را با امام مطرح کردیم و ایشان در جواب ما فرمودند: «تا توکل‌تان چقدر باشد!» این موضوع در روحیه برادرها خیلی تأثیر گذاشت و باعث شد تا آنها با توکّل به خدا، خودشان را برای اجرای مرحله نهایی عملیات آماده کنند. *خرمشهر؛ بالش بصره حالا دیگر آزادسازی خرمشهر برای ایرانی‌ها یک هدف و ادامه اشغال آن از سوی نیروهای بعثی هم هدف آنها شده بود. به همین خاطر علاوه بر دستورهای سازمانی که به فرماندهان عراقی ابلاغ می‌گردید، واحد «توجیه سیاسی» فرماندهی نیروهای قادسیه نیز در پیام‌های آتشین خود، نیروهای عراقی را به دفاع از خرّمشهر؛ که آن را به مثابه «بالشی برای تکیه بصره» می‌دانستند، تشویق می‌کردند. برای نمونه در سند ذیل آمده است: به: همه رزمندگان مستقر در محمّره [خرّمشهر] برای شهری که هم‌اینک از آن در مقابل حملات دشمن وحشی دفاع می‌کنید، ارزشی والا در جان همه عراقی‌های بزرگوار و همه اعراب وجود دارد. پس آزادسازی این شهر از دست نژادپرستان مجوس توسط شما، نقطه عطفی تاریخی در حیات این شهر و ساکنان آن است. همانا قهرمانی‌هایی که شما و برادران همرزم شما بدان دست یافته‌اید، ناشی از اصرار و پایداری شما در حفظ هدف‌هاست؛ هرچند که قربانی‌ها در این راه زیاد باشند. همانا زمین محمّره [خرّمشهر] آغشته به خون شهدای پاک و عزیز ما، به جهت شستن لکه‌های ننگی است که دشمن، در این شهر بر جای نهاده است. امروز ارواح و خون شهیدان پاکبازی که به جهت راندن دشمن از این شهر قالب تهی کرده‌اند، شما را به خود می‌خواند تا به عهدی که با خویشتن و شهیدانتان بسته‌اید، پایدار بمانید و چون کوه بلند؛ در حفظ شهر از باد زردی که منطقه را قبل از آزادسازی شما آلوده می‌ساخت، باقی بمانید. بدانید که دفاع از محمّره [خرّمشهر] و حومه آن، مانند دفاع از بغداد و حومه آن و دفاع از همه شهرهای عزیز عراق است و برای این، اعتبار سیاسی و روحی و نظامی است. این رمز قهرمانی‌ها و شجاعت‌ها و فداکاری‌ها است... برای محمّره [خرّمشهر] حالتی پیش آمده است که در جان همه رزمندگان و همه عراقی‌ها عزیز گشته است و این شهر، حکم بالشی را دارد که بصره بر آن آرمیده است. یا همان‌گونه که رئیس‌جمهور و رهبر؛ صدّام حسین، در نامه‌اش به فرمانده سپاه چهارم گفته است؛ «همانا بصره بدون محمّره [خرّمشهر] امنیت و استقرارش مورد تهدید است.» پس بدانید که لب خندان عراق قهرمان [یعنی بصره] مورد هدف همه گونه آتش توپخانه دشمن واقع خواهد شد و او درصدد انتقام از آن چیزی برخواهد آمد که با دستان شریف شما و با ضربات قاطع و کوبنده‌تان کسب شده است و خدا نکند که دشمن به نیّت خود دست یابد که در این صورت، دروازه‌های نکبت بر روی عراق نه تنها به سبب باز پس‌گیری محمّره [خرّمشهر] به وسیله دشمن، بلکه به خاطر انعکاس آن در میان ملت‌مان و امت‎‌مان باز خواهد شد. محمّره [خرّمشهر] برای شما در حکم مردمک چشم است. پاسدار آن باشید و این شعار را نصب‌العین خود قرار دهید که دشمن از محمّره [خرّمشهر] عبور نخواهد کرد، مگر آنکه از روی اجساد ما بگذرد؛ خدا نکند. و این وفای به عهدی است که با شهدای بزرگوار بسته‌اید؛ با شهدایی که چشم‌شان آرام بر هم نهاده شده، با این امید که شما فرزندان صالح، از پس آنهایید. اینک که دشمن درصدد اجرای نیّات پلید خویش است، باید درس خوبی به او داد؛ زیرا او اینک تنها محمّره [خرّمشهر] را در نظر ندارد؛ بلکه می‌خواهد پیروزی‌های بزرگ ما را از بین ببرد. باید خسارات جانی هرچه بیشتری به او وارد کنیم. باید محمّره [خرّمشهر] را اسباب فرسایش تدریجی نیروهای دشمن قرار دهیم و باید اطراف و حومه آن را مقبره ستیزه‌جویان کنیم.            *خدایا مرگ حاج‌احمد را برسان متوسّلیان، علی‌رغم وضعیت نامناسب جسمانی ناشی از مجروحیت، گه‌گاه در جمع نیروهای گردان‌ها حاضر می‌شد و برای نیروهای بسیجی در خصوص ضرورت حضور آنها در منطقه و لزوم انجام عملیات نهایی جهت آزادسازی خرّمشهر سخنرانی می‌کرد. او چنان با هیجان و گرم صحبت می‌کرد که بعد از صحبت‌هایش کسی به خود اجازه نمی‌داد حرفی از رفتن بزند. یکی از همان حضار در خصوص تأثیر کلام وی، با اشاره به سخنرانی متوسّلیان در روز پنج‌شنبه سی‌ام اردیبهشت 1361 می‌گوید: ... حاج احمد با همان عصایی که زیر بغل داشت، آمد روی چهارپایه ایستاد و پشت میکروفن قرار گرفت. لحظه‌ای در سکوت، با دقت به چهره‌های بچّه‌ها نگاه کرد و بعد گفت: برادران! ما وقتی که از تهران آمدیم، قول دادیم تا خرّمشهر را از دست دشمن نگیریم، بازنگردیم. الان دشمن حالت انفعالی پیدا کرده است. ان‌شاءالله با انجام مرحله بعدی این عملیات، ضربه محکمی به او وارد می‌آوریم و با در دست گرفتن ابتکار عمل در جبهه، کار دشمن را تمام و خرّمشهر را آزاد خواهیم کرد. برادران! تا به حال چندین بار از قرارگاه به تیپ ما دستور داده‌اند که بکشید عقب؛ ولی ما این کار را نکردیم؛ چون می‌دیدیم که روحیه شما خیلی بالاست و با آن‌که هر لحظه امکان دارد ارتش عراق شما را مورد حمله گازانبری قرار بدهد، با این حال شما خوب مقاومت می‌کنید. دشمن با این همه پاتکی که کرده، حتی نتوانسته یک قدم جلو بیاید. در شرایطی که ما قصد داریم تا چند روز دیگر خرّمشهر را آزاد کنیم، شنیده‌ام بعضی‌ها حرف از مرخصی و تسویه زده‌اند. بابا! ناموس شما را برده‌اند (مقصود حاجی، خرّمشهر بود)! همه‌چیز شما را برده‌اند! شما می‌خواهید بروید تهران چه کار کنید؟ همه حیثیت ما اینجا در خطر است. شما بگذارید ما برویم با آب شط‌العرب وضو بگیریم و نماز فتح را در خرّمشهر بخوانیم؛ بعد که برگشتیم، خودم به همه تسویه می‌دهم. الان وضع ما عین زمان امام حسین(ع) است. روز عاشورا است! بگذارید حقیقت ماجرا را بگویم. ما الان دیگر نیروی تازه نفس نداریم. کل قوای ما در این زمان، فقط همین شماها هستید و دشمن هم از این مسأله اطلاع ندارد. در مرحله بعدی عملیات، با استفاده از شما می‌خواهیم خرّمشهر را آزاد کنیم. مطمئن باشید اگر الان نتوانیم این کار را انجام بدهیم، هیچ‌وقت دیگر موفق به انجام آن نخواهیم شد. بسیجی‌ها! شما که می‌گویید اگر ما در روز عاشورا بودیم، به امام حسین(ع) و سپاه او کمک می‌کردیم، بدانید امروز روز عاشورا است. به خدا قسم من از یک یک شما درس می‌گیرم. شما بسیجی‌ها برای من و امثال من در حکم استاد و معلم هستید. من به شما که با این حالت در منطقه مانده‌اید، حجتی ندارم. می‌دانم که تعداد زیادی از دوستان شما شهید شده‌اند. می‌دانم بیش از بیست روز است دارید یک ‌نفس و بی‌‌امان در منطقه می‌جنگید و خسته‌اید و شاید در خودتان توان لازم برای ادامه رزم را سراغ ندارید؛ ولی از شما خواهش می‌کنم تا جان در بدن دارید، بمانید تا شاید به لطف خدا در این مرحله بتوانیم خرّمشهر را آزاد کنیم...» در آخر صحبت‌هایش، در حالی که اشک از چشمانش سرازیر شده بود، دست‌هایش را رو به آسمان بلند کرد و گفت: خدایا! راضی نشو که احمد متوسّلیان زنده باشد و ببیند ناموس ما، خرّمشهر ما، در دست دشمن باقی مانده. خدایا! اگر بنا بر این است که خرّمشهر در دست دشمن باشد، مرگ احمد متوسّلیان را برسان!                 *پیش به سوی خرمشهر پیشروی نیروهای تیپ 27 محمّد رسول‌‌الله(ص) از نقطه رهایی به سمت اهداف تعیین ‌شده آغاز شده بود و همّت و شهبازی، در تماس بی‌سیم با متوسّلیان، ضمن ارایه گزارش قدم به قدم مراحل پیشروی، سرگرم هدایت واحدهای تحت امر خویش بودند. همّت دم به دم در تماس با فرماندهان چهار گردان تحت امر محور خود، آخرین وضعیت پیشروی آنان را کنترل می‌کرد. از دیگرسو، شهبازی نیز به سان مراحل پیشین عملیات، بر چند و چون پیشروی پنج گردان تحت امر خود نظارت داشت. بدین‌تربیت، مرحله پایانی عملیات الی بیت‌المقدس در ساعت بیست و دو و سی و پنج دقیقه شامگاه یکشنبه اول خرداد 1361 با رمز «یا محمّد بن عبدالله(ص)» و با هدف محاصره و آزادسازی خرّمشهر آغاز شد. فرمانده تیپ 27 محمّد رسول‌الله(ص)، در توصیف آخرین مرحله عملیات الی بیت‌المقدس می‌گوید: ... ظرف چهل و هشت ساعت باقیمانده تا زمان شروع مرحله‌ آخر عملیات، توانستیم مسیری را برای وارد عمل کردن برادرانمان پیدا کنیم. این مسیر، گذرگاهی در حاشیه جاده خاکی بود که بین آن با میدان مین دشمن، فقط یک متر و نیم فاصله وجود داشت. هنگام آغاز حمله، از همین مسیر یک و نیم متری استفاده شد و دو گردان از تیپ ما ـ گردان‌های بلال و انصار حضرت رسول(ص)‌ـ‌ از همین قسمت عبور داده شد. در این قسمت، تیربارهای دشمن که بر روی خاکریز «سیل‌بند» مستقر شده بودند، به راحتی قادر بودند مجال هرگونه فعالیتی را از ما بگیرند. دشمن، مواضع خود را در آنجا بسیار محکم کرده بود و راه پیشروی ما را از هر جهت سد می‌کرد؛ روی همین اساس، وقتی آتش بی‌امان تیربارهای دشمن ـ‌که از نوع توپ‌های ضدهوایی دولول 23 میلی‌متری و چهارلول شیلیکا بودند و عراق از آنها به عنوان تیربار ضد نفر استفاده می‌کردـ سدّ راه برادرهای ما شد، معاون اوّل گردان بلال حبشی به نام برادر «ناصر صالحی» که معاونت واحد عملیات سپاه پاوه را هم به عهده داشت، رو کرد به سمت سایر رزمندگان. بلی، رو کرد به سایر برادرها، مشتی خاک را از زمین برداشت و گفت: برادرها، حرکت کنید. مگر نمی‌بینید امام زمان(عج) با شماست و دارد روی این خاک‌ها راه می‌رود؟ از قرار، آن برادرها مقداری سستی به خرج ‌دادند. وقتی ناصر صالحی تعلّل و تردید آنان را مشاهده کرد، ضامن سه نارنجک را کشید و به دو، خود را به خاکریز سیل‌بند زد و هر سه نارنجک را به طرف تیربار دشمن انداخت که همزمان، مورد اصابت گلوله‌های آن تیربار قرار گرفت؛ ولی با انفجار آن سه نارنجک، تیربار دشمن را هم از کار انداخت. خودش شهید شد؛ ولی آن دژ مستحکم دشمن بر روی سیل‌بند، با خون همین شهید عزیزمان درهم شکسته شد و راه برای پیشروی سایر برادرها باز گشت و سرانجام به حول و قوه الهی، برادران ما به کنار جاده آسفالت خرّمشهر‌ـ ‌شلمچه رسیدند. جعفر جهروتی‌زاده؛ فرمانده گردان تخریب تیپ 27 محمدرسول‌الله(ص) پیرامون نقش شهید محمود شهبازی در این مرحله از عملیات گفته است: «... شب یکم به دوّم خرداد 1361 طبق دستور حاج‌احمد متوسّلیان، تعدادی نیرو در اختیار من گذاشته شد تا در صورت مقاومت دشمن در هر یک از دو محور عملیاتی تحت امر قرارگاه نصرـ 2، بتوانیم از این نیروها برای شکستن خط استفاده کنیم. حالا به قول آدم‌های معقول؛ عقربه‌های ساعت یک بامداد یکشنبه دوّم خرداد 1361 را نشان می‌داد که از طریق مکالمات بی‌سیم، صدای حاج محمود شهبازی را می‌شنیدم که به فرماندهان گردان‌های عمل‌کننده دستور پیشروی و محاصره‌ی خط دشمن را می‌داد. صحبتهایش روحیه‌بخش و امیدآفرین بود. مدام با آیات و احادیثی که پشت بی‌سیم قرائت می‌کرد، نیروها را تشویق به مقاومت می‌کرد. در آن شرایطی که دشمن دیوانه‌وار از طریق توپ‌های ضدهوایی مستقر بر روی سیل‌بند عرایض کلّ مسیرهای عبوری نیروهای ما را زیر آتش درو گرفته بود، تنها چیزی که باعث می‌شد تا هم‌چنان پیش برویم و از دشمن نهراسیم، همین رجزخوانی‌های باشکوه حاج محمود شهبازی از پشت بی‌سیم فرماندهی محور سلمان بود. وضعیت عملیات به مرحله‌ای رسیده بود که حاج‌محمود ترجیح داد تا هدایت نیروها را مستقیماً و از طریق حضور در صحنه‌ی نبرد ادامه بدهد. ساعت یک یا دو بامداد دوّم خرداد 1361 بود، من در فاصله‌ی کوتاهی با سنگر حاج محمود در حال حرکت بودم که ابتدا صدای گلوله‌ی کاتیوشا را شنیدم. بعد از این‌که گرد و غبار ناشی از این شلیک دشمن فرو نشست، دیدم یکی از بچه‌ها به سر و صورت خود می‌زند و با فریاد می‌گوید: ای وای؛ برادر شهبازی شهید شد! برگشتم به سمت حاج‌محمود، دیدم به صورتِ پهلو روی زمین افتاده و حرکتی نمی‌کند.                         *مهتاب خین حسین همدانی که پس از بهبودی نسبی با دو عصا زیر بغل به منطقه برگشته بود‌، ماجرای شهادت محمود شهبازی را این‌گونه روایت می‌کند: قدری که گذشت‌، حاج همّت هم دلشوره پیدا کرد و گفت‌: عجیب است‌، حاج شهبازی با ما تماسی ندارد. من می‌روم ببینم کجا رفته. از مقر نصر 2 رفت سمت سنگر آقای شهبازی. دقایقی بعد که برگشت، دیدم با یک شتاب عجیبی از کنار من گذشت‌، رفت پای بی‌‌سیم و پشت به من‌، گوشی به دست‌، مشغول مکالمه با گردان‌های محور محرّم شد.  فکر می‌کنم وقتی به آنجا رفت‌، از شهادت محمود مطلع شد‌، منتها در مراجعت‌، چون دلش رضا نمی‌داد مرا در جریان بگذارد‌‌، دوید پشت بی‌‌سیم‌، که هم سَرِ خودش را گرم کند‌، هم من برای سین‌جیم کردن او درباره‌ حاج محمود‌، مجالی پیدا نکنم. به رغم این اوصاف‌، آن غبار کدورتی که چهره‌ حاج همّت را پوشانده بود و صدایش که قدری می‌لرزید، نشان می‌داد باید اتفاقی افتاده باشد.  در همان لحظه دیدم آقای محمودزاده‌، وارد قرارگاه نصر 2 شد. خیلی فرسوده به نظر می‌‌رسید. مرا صدا زد و گفت: بیا برویم سنگر بغل‌دستی‌، لازم است مطلبی را به تو بگویم. به زحمت از جا بلند شدم‌، عصاها را زدم زیر بغل و دنبال ایشان‌، رفتم داخل سنگری که مجاور سنگر حاج همّت واقع شده بود. گفتم: در خدمتیم. دیدم می‌‌گوید: خب‌، چطوری آقای همدانی‌، وضع پایت چطور است؟ یکّه خوردم که این چه سؤالهایی است ایشان دارد از من می‌‌پرسد؟ آخر ما روز قبل‌، همدیگر را در انرژی اتمی دیده بودیم و همه‌ این سؤالها را آنجا از من پرسیده بود و جواب مفصّل آنها را هم به او داده بودم. این شد که در جواب گفتم: برادر محمودزاده‌، شما مرا اینجا نیاوردی که حال مرا بپرسی؛ قصّه چیست؟ تک‌سرفه‌ای کرد و در حالی که جَهد می‌‌کرد نگاهاش با نگاه من تلاقی نکند‌، گفت: ببین برادر همدانی؛ جنگ است دیگر. توی همین عملیات‌، از روز اوّل تا به الآن‌، خودت دیدی چه بچّه‌‌های گلی را از دست دادیم. محسن وزوایی رفت‌، حسین قُجه‌ای رفت‌، احمد بابایی‌، عبّاس شعف و... خلاصه‌، همه‌ ما، باید این راه را برویم. درست است که عده‌ی زیادی شهید و مجروح و مفقود شده‌اند‌، ولی بحمدالله‌، عملیات تا الآن با قوّت ادامه پیدا کرده و کلّ ملّت منتظر هستند این مرحله‌ی آخر هم تمام بشود‌، تا آزادی خرمّشهر را‌، جشن بگیرند.  او داشت همینطور مقدّمه‌چینی میکرد که یک لحظه‌، حرفاش را بریدم و گفتم: برادر محمودزاده‌، برای شهبازی اتفاقی افتاده؟ قدری مکث کرد و گفت: انگار مجروح شده. با خودم گفتم، اگر محمود زخمی شده بود که دیگر دادنِ خبرِ آن‌، به این همه مقدّمه‌چینی نیاز نداشت. یک کلام‌، توی همان سنگر حاج همّت‌، این آقا می‌‌گفت محمود مجروح شده و خلاص. این شد که گفتم: برادر محمودزاده‌، بگذار خیال تو را راحت کنم. سرشب که نماز مغرب و عشاء را با شهبازی خواندم‌، قشنگ مشخص بود او دیگر اینجایی نیست. تمام وجودش رفته بود آن‌طرف پرده. من این مطلب را همان لحظات‌، با چشم خودم دیدم. پس اینقدر خودت را عذاب نده‌، اگر شهید شده‌، راحت باش و همین را به من بگو. او گفت: بله‌؛ محمود شهید شده. پرسیدم: چطوری؟ گفت: کنار سنگرش‌، بر اثر انفجار کاتیوشا‌؛ در دَم به شهادت رسید. گفتم: الآن جسدش کجا است؟ گفت: تا چند دقیقه پیش‌، جسد را پتوپیچ‌، گذاشته بودیم داخل سنگرش. بچّه‌های امدادگر که آمدند‌، گفتیم سریع و بی‌سروصدا‌، آن را به عقب تخلیه کنند.  دوتا عصا را زدم زیر بغل و راه افتادم. پرسید: کجا با این عجله؟ جوابی برای سؤال آقای محمودزاده نداشتم. از سنگر که خارج شدم‌، زیر نور مهتاب‌، فاصله‌ کوتاه بین آنجا تا آن سنگر را‌، عصازنان طی کردم. کنار سنگر که رسیدم‌، دیدم اسماعیل شکری‌‌موحّد‌، دو زانویش را محکم در بغل گرفته و یک گوشه مچاله شده. همانطور که چمباتمه نشسته بود‌، سرش را بلند کرد و زل زد توی چشم‌های من. صورتش خیس اشک بود و از شدّتِ بُغضِ در گلو مانده، چانه‌ا‌‌ش بی‌‌اختیار می‌‌لرزید. نمی‌‌دانم در آن لحظات‌، این چه صبری بود که خدا به من داد. حتّی نَمِ اشکی هم به چشمهایم نیامد. برگشتم از بچّه‌هایی که دور من حلقه زدند، پرسیدم: کجا شهید شد؟ مرا بردند دویست متر جنوبی‌‌تر از محلّ آن سنگر و زمین را نشانم دادند.  زیر نور رنگ پریده‌ مهتاب‌، قیفِ انفجارِ به جا مانده و زمینِ سوخته و زیر و زِبَر شده‌ اطرافش را دیدم. کاملاً مشخص بود که موشک کاتیوشا‌، با چه ضربِ مهیبی آنجا فرود آمده. چند قدمی کنارتر، در یک گودالِ کوچک‌، خون زیادی جمع شده بود. به زحمت خم شدم‌، کفِ دست راستام را جلو بردم و زدم به لُجه‌ی خونِ سرخ محمود شهبازی و بعد‌، دستِ خون‌آلودم را‌، با تمام عشقی که به این برادر سفر کرده داشتم‌، کشیدم به سر و صورتم. به آسمان نگاه کردم. قرص ماه‌، بالای سرم ایستاده بود.            ....دست خون آلودم را، با تمام عشقی که به این برادر سفر کرده داشتم، کشیدم به سر و صورتم.....  پیکر دانشجوی شهید محمود شهبازی؛ جانشین تیپ27 محمد رسول الله(ص)  شهید ناصر صالحی؛ معاون گردان بلال حبشی در مرحله پایانی عملیات الی بیت المقدس. *با گرای گلدسته نصرت‌الله محمود‌زاده از نقش حماسی شهید احمد کاظمی و یاران بسیجی‌‌اش در لشکر 8 نجف اشرف در مرحله‌‌ی پایانی نبرد الی‌بیت‌‌المقدس اینگونه یاد می‌کند. «... احمد کاظمی بی‌‌تاب بود. مرحله پایانی عملیات الی‌‌بیت‌‌المقدس که در شامگاه دوّم خرداد 1361 شروع شد‌، اولین تیپی که در محدوده‌‌ «قرارگاه عملیاتی فتح» عمل کرد‌، تیپ 8 نجف اشرف بود. باید از شلمچه به سمت پل نو می‌‌رفتند تا ارتباط یگان‌‌های بعثی مستقر در خرمشهر را قطع کنند. احمد آقا خودش جلودار تیپ شده بود. در مجاورت او‌، احمد متوسّلیان‌؛ تیپ 27 محمد‌رسول‌الله(ص) از «قرارگاه عملیاتی نصر» را فرماندهی می‌کرد و سمت دیگرش‌، تیپ14 امام حسین(ع) به فرماندهی حسین خرّازیی‌، وارد عمل شده بود. بعثی‌‌ها هنوز پشت دژ خرمشهر با استعداد هفده گردان نیرو، مقاومت می‌کردند. چند گردان پیاده ـ مکانیزه و نیرو مخصوص دشمن به سمت جادّه حرکت کردند. آتشی که روی جادّه هدایت می‌شد‌، شدید بود. نبرد در فاصله کمی بین ایران و عراق درگرفت. احمد کاظمی به خاکریزی رسید که از روی آن‌، بعثی‌‌ها با تیربار‌، بسیجی‌‌ها را زیر رگبار گرفته بودند. هلیکوپترهای سپاه سوّم ارتش بعث‌، در حال نجات فرماندهان عالی رتبه بعثی مستقر در خرمشهر بودند. احمد کاظمی خود را در چند قدمی فتح خرمشهر دید. اگر آن خاکریز را از چنگ دشمن بیرون می‌آوردند‌، می‌‌توانستند وارد اولین خیابان شهر شوند. متوجه شد یک نفر پشت تیربار گرینوف قرار گرفته و مدام به سمت بعثی‌ها شلیک می‌‌کند‌، احمد به سمتش رفت. تیربارچی ریز نقش‌، حسین خرّازی بود. در همین لحظات‌، از طریق بی‌سیم‌، خبر شگفت‌آوری دریافت شد: احمد متوسّلیان و بچه‌های او، آخرین پاتک تیپ10 زرهی دشمن را، که با هدف شکستن حلقه‌ محاصره‌ی شهر‌، از طریق جادّه مواصلاتی شلمچه ـ خرمشهر آغاز شده بود‌، با اقتدار در هم شکستند. راه تقویت حضور دشمن در شهر‌، یا دست کم فرار بدون دردسر از آن‌، بسته شد. آخرین ارکانِ مقاومت عناصر خصم‌، در حال فرو ریختن بود. خرّازی نگاهی به او انداخت و با آن لبخند دلنشین خودش گفت: «دیگر تمام شد ، احمد آقا.» احمد از دور دست‌، گلدسته‌‌ی «مسجد جامع» را نظاره می‌کرد. اشک در چشم‌هایش حلقه زده بود. حسین در چهره‌‌اش خوانده بود که او چه حال و هوایی دارد‌، لبخندی زد و گفت : «‌شهر در انتظار ماست‌، بهتر است اولین نفر خودمان باشیم.» سرانجام به دنبال شکست سنگین دشمن در دشت شلمچه و نهر خیّن‌، فرمانده سپاه سوم ارتش عراق‌؛ سرلشکر ستاد صلاح قاضی‌، سراسیمه و مستأصل دستور عقب‌نشینی نیروهای محاصره‌ شده خود را به داخل خاک عراق صادر می‌کند. سرهنگ ستاد نصّار الدلیمی فرمانده وقت هنگ 5 مکانیزه از تیپ 22 زرهی عراق‌، در کتاب خاطرات خود‌، درباره تبعات شکست در جبهه خرّمشهر می‌نویسد: ... پس از عملیات طاهری [‌الی بیت‌المقدس‌] در سال 1982 که طی آن نیروهای ایرانی موفق به باز‌پس‌گیری خرّمشهر شدند‌، یگان‌های تابع سپاه سوم ارتش عراق نیز مثل دیگر یگان‌‌ها‌، شکست سختی را متحمل شدند... درست زمانی که نیروهای ایرانی از هرسو خرّمشهر را احاطه کرده‌، به سمت شهر پیش می‌آمدند‌، فرمان عقب‌نشینیِ صادر شده از سوی سرلشکر ستاد صلاح القاضی‌؛ فرمانده سپاه سوم ارتش عراق‌، آخرین امید نفرات واحدهای تحت امرش را به یأس مبدّل کرد و آنان را واداشت تا برای گریز از مهلکه‌، چون مور و ملخ پا به فرار گذاشته‌، خود را به آب پرتلاطم اروندرود بسپارند‌؛ غافل از این‌که حتی بسیاری هم که شنا بلد بودند‌، نخواهند توانست خود را به آن سوی نهر برسانند. شمار زیادی از افراد‌، با فرو رفتن در میان موج‌های سهمگین اروند‌، به کام مرگ فرو رفتند و زمینه محاکمه صحرایی و اعدام فرمانده خود ـ سرلشکر قاضی‌ـ‌ را هموارتر ساختند. صلاح‌‌قاضی در حالی قلبش آماج گلوله‌‌های افراد جوخه اعدام قرار گرفت که هنوز پنج مدال شجاعت اعطایی صدّام‌، روی سینه‌اش خودنمایی می‌کرد! بدین‌ترتیب‌، خرّمشهر که در ساعت شانزده و سی دقیقه روز چهارم آبان ماه 1359 پس از سی و چهار روز مقاومت سقوط کرده بود‌، در پی پانصد و هفتاد و پنج روز اشغال‌، در ساعت یازده روز سوم خرداد سال 1361 طی مرحله پایانی عملیات الی بیت‌‌المقدس که کمتر از چهل و هشت ساعت (‌از آغاز حرکت برای محاصره) طول کشید‌، به دامن ایران بازگشت. نیروهای ایرانی پس از ورود به شهر‌، ضمن حضور در مسجد جامع خرّمشهر‌، نماز شکر به جای آوردند. خبر پیروزی نیروهای مسلح انقلاب اسلامی ایران‌، موجی از شادی و سرور در کشور ایجاد کرد و مردم در خیابان‌‌ها به شادی و پخش شیرینی پرداختند. حضرت امام خمینی‌؛ فرمانده کل قوای انقلاب اسلامی‌، در پی اعلام خبر آزادی خرّمشهر‌، پیامی به شرح ذیل خطاب به نیروهای مسلح و مردم ایران ارسال فرمود: بسم‌الله الرحمن الرحیم با تشکر از تلگرافاتی که در فتح خرّمشهر به اینجانب شده است‌؛ سپاس بی‌حد بر خداوند قادر‌، که کشور اسلامی و رزمندگان متعهد و فداکار آن را مورد عنایت و حمایت خویش قرار داد و نصر بزرگ خود را نصیب ما فرمود. این‌جانب با یقین به آن‌که «‌مَاالنَّصْرُ اِلّا مِنْ عندَالله» از فرزندان اسلام و قوای سلحشور مسلّح‌؛ که دست قدرت حق از آستین آنان بیرون آمد و کشور بقیه‌الله الاعظم ‌(‌ارواحنا لمقدمه الفداء‌) را از چنگ گرگان آدم‌خوار که آلت‌‌هایی در دست ابر‌قدرتان خصوصاً آمریکای جهانخوارند‌، بیرون آورد‌، ندای «الله‌اکبر» را در خرّمشهر عزیز طنین‌‌انداز کرد، پرچم پرافتخار «‌لااله‌الا‌الله» را بر فراز آن شهر خرّم که با دست پلید جنایتکاران غرب به خون کشیده شد و خونین‌شهر نام گرفت، تشکر می‌کنم و آنان فوق تشکر امثال من هستند. آنان به یقین مورد تقدیر ناجی بشریت و برپاکننده عدل الهی در سراسر گیتی ‌‌ـ روحی لتراب مقدمه الفداء‌‌ـ‌ می‌باشند. آنان به آرم «‌ما رَمَیتَ اِذ رَمَیت و لکِنَ‌‌اللهَ رَمیٰ» مفتخرند. مبارک باد و هزاران بار مبارک باد بر شما عزیزان و نور چشمان اسلام، این فتح و نصر عظیم‌، که با توفیق الهی و ضایعات کم و غنایم بی‌پایان و هزاران اسیر گمراه و مقتولین و آسیب‌دیدگان بدبخت‌، که با فریب و فشار صدّام تکریتی ـ‌‌ این ابر جنایتکار دهر‌ـ‌ به تباهی کشیده شدند‌، سرفرازانه برای اسلام و میهن عزیز‌، افتخار ابدی هدیه آوردید. و مبارک باشد بر فرماندهان قدرتمند‌، که فرماندهان چنین فداکارانی هستند که ستاره درخشنده پیروزی‌‌های آنان بر تارک تاریخ‌، تا نفخ صور نورافشانی خواهد کرد. و مبارک باد بر ملّت عظیم‌‌الشأن ایران‌، این چنین فرزندان سلحشور جان بر کفی که نام آنان و کشورشان را جاویدان کردند. و مبارک باد بر اسلام بزرگ‌، این متابعانی که در دو جبهه جنگ با دشمنان باطنی و دشمن ظاهری‌، پیروزمندانه و سرافراز‌، امتحان خویش را دادند و برای اسلام سرفرازی آفریدند. و هان ای فرزندان قرآن کریم و نیروهای ارتشی‌، سپاهی‌، بسیج‌، ژاندارمری‌، شهربانی و کمیته‌ها و عشایر و نیروهای مردمی داوطلب و ملّت عزیز‌، هشیار باشید که پیروزی هرچند عظیم و حیرت‌انگیز است‌، شما را از یاد خداوند که نصر و فتح در دست اوست‌، غافل نکند و «غرور فتح» شما را به خود جلب نکند که این آفتی بزرگ و دامی خطرناک است که با وسوسه شیطان به سراغ آدم می‌آید و برای اولاد آدم تباهی می‌آورد... والسلام علی عبادالله الصالحین روح‌‌الله الموسوی الخمینی سوم خرداد 1361 موفقیت این عملیات حاصل فداکاری همه رزمندگان ارتشی‌، سپاهی‌، بسیج و جهادسازندگی شرکت کننده در نبرد‌، به ویژه ایستادگی و از جان گذشتگی حدود 6000 شهید و 24000 مجروح می‌باشد.                         شادی ارواح طیبه شهدا صلوات  انتهای پیام/   ‬‬
‫‫ "تیغ و ترمه" آنلاین اکران می‌شود , "تیغ و ترمه" کیومرث پوراحمد بعد از کش و قوس اکران در سینما حالا در فضای VOD، در معرض نگاه مخاطب قرار می‌گیرند. , به گزارش خبرگزاری تسنیم، فیلم "تیغ و ترمه" به کارگردانی کیومرث پوراحمد و تهیه‌کنندگی علی قائم مقامی از روز دوشنبه 5 خرداد ساعت 20 اکران آنلاین می‌شود.  این فیلم قرار بود زمستان سال گذشته اکران شود اما سازندگان فیلم یک روز به اکران بدلیل شرایط بد و غیر منطقی نمایش فیلم‌ها به اعتراض از اکران فیلم‌شان جلوگیری کردند. انتهای پیام/‬‬
‫‫ فردی که به مسئولیت رسیده بین بهشت و جهنم است / مردم از تبعیض ناراحتند نه از سختی , کارشناس تاریخ اسلام می‌گوید مردم از تبعیض ناراحتند نه از سختی. مردمی که جوان شهید دادند، معلوم است با سختی سازش می‌کنند. , به گزارش خبرنگار فرهنگی باشگاه خبرنگاران پویا، حجت‌الاسلام حامد کاشانی در برنامه سحرگاهیِ «ماه من» با ابراز تأسف درباره آن دست از مسئولانی که به وظایف اخلاقی خود نسبت به مردم پایبند نیستند، گفت: مردم سختی‌ها را تحمل می‌کنند، به شرطی که ببینند مسئولان و وزرا با آنها همراه هستند. نه مانند مسئولی که هزاران میلیارد سرمایه دارد و زمانی که به او گفته شود فلان جا مشکلی است، با وقاحت به او گفته شود خودت برو درست کن و به ریش مردم بخندد. در چنین شرایطی واضح است که مردم جبهه می‌گیرند و پشت سر شما صحبت می‌کنند  و اعتمادشان را از دست می‌دهند. اما زمانی که شما را در سختی‌ها شریک ببنند، سازش می‌کنند. وی با اشاره به اینکه مردم ما همانها هستند که جوانان خود را در راه دین و مملکت خود فدا کردند، افزود: همین مردم در سختی‌ها پشتوانه نظام هستند، اما باید ببینند هیئت دولت و قوه قضائیه و سایر ارکان نظام، ظاهرشان به سختی افتاده است؛ نه آنکه بودجه‌های تشریفاتی آنها بیشتر شود و به مردم فشار بیاید. مردم از تبعیض ناراحتند نه از سختی. مردمی که جوان شهید دادند، معلوم است با سختی سازش می‌کنند. کاشانی درباره دقت نظر امیرالمؤمنین (ع) نسبت به عدم اسراف در بیت‌المال گفت: ایشان با وجود آن مقدار هجمه از فشارهای دشمنان داخلی و خارجی به کارگزاران خود می‌گفتند «أَدِقُّوا أَقْلاَمَکُمْ؛ قلم‌هاى خود را نازک کنید» چرا که اگر درشت بنویسند، برگه‌ها سریع پر می‌شود؛ به ویژه آن زمان که برگه‌های مثل الان نبود بلکه هزینه‌بردار بود. بعد می‌فرمود «وَ قَارِبُوا بَیْنَ سُطُورِکُمْ؛ و سطرها را نزدیک به هم کنید.» این کارشناس تاریخ اسلام با ابراز تأسف نسبت به فرهنگ حاکم بر نظام اداری و مردمی کشور درباره اسراف در استفاده از القاب گفت: امیرالمؤمنین (ع) همچنین توصیه می‌کرد « سخنان زاید را در بارۀ من حذف کنید و تنها معانى را در نظر بگیرید و از زیاده‌نویسى بپرهیزید؛زیرا که اموال مسلمین نمى‌تواند ضررها را تحمل کند؛ وَ اِحْذِفُوا عَنِّی فُضُولَکُمْ وَ اِقْصِدُوا قَصْدَ اَلْمَعَانِی وَ إِیَّاکُمْ وَ اَلْإِکْثَارَ فَإِنَّ أَمْوَالَ اَلْمُسْلِمِینَ». یعنی مدام برای من لقب‌تراشی نکنید و مراقب اسراف باشید. وی افزود: یکی از زجرآورترین ساختارهای حکومتی و مردمی ما آن است که یک نفر که به پستی می‌رسد، بنرهای فراوانی نصب می‌کنند. در حالی که باید تصور کنیم مسئولی که به مسئولیت رسیده، لب پرتگاه جهنم ایستاده است. اگر خدمت کند، خوش به سعادتش، اما اگر خدمت نکند، به قعر جهنم می‌رود. اگر مردم به قبح این مسائل پی ببرد، به جای این رفتارها دعا می‌کنند تا آن مسئول به وظیفه خود به خوبی عمل کند. کاشانی با ابراز تعجب نسبت به مسئولانی که در دوره مسئولیت خود مدارک عالی دانشگاهی می‌گیرند، گفت: تعجب می‌کنم از برخی مسئولان رده‌بالایی که در دوره مسئولیت‌شان دکترا می‌گیرند.  من خودم اگر قرار بود صلاحیت مسئولان را تشخیص دهم، هر مسئولان رده بالایی را که تحصیلات تکمیلی داشت، در حین خدمت اجازه ادامه تحصیل نمی‌دادم. مسئولی داریم که در اوج مسئولیت خود ترجمه قرآن می‌نویسد. این استاد حوزه و دانشگاه شهید سلیمانی را نمونه شاخص مسئولانی دانست که بدون هیچ ادعا و مدارک عالیه‌ای در قلب مردم جای گرفت و گفت: شهید سلیمانی مگر دکترا داشت که محبوب مردم شد؟ ایشان هیچ گاه مسئولیت خطیر خود را فدای ارتقای مدارک تحصیلی نکرد. انتهای‌پیام/‬‬
‫‫ هالیوود باز هم انیمیشن همجنسگرایانه تولید کرد , پیکسار انیمیشن کوتاهی با مضمون همجنسگرایی ساخته است. , به گزارش خبرنگار فرهنگی باشگاه خبرنگاران پویا، در سال گذشته تعداد فیلم‌ها و انیمیشن‌هایی که مخصوص کودکان و نوجوانان است و در آن محتوای همجنس‌خواهانه دیده شد رو به فزونی گذاشت. از انیمیشن داستان اسباب‌بازی 4 که در آن دو کاراکتر مادر که همجنس‌گرا بودند گرفته تا قسمت جدید مجموعه جنگ‌های ستاره‌ای که نسبت به آن واکنش‌های متفاوت منفی ایجاد شد.  نمایی از دو کاراکتر همجنس‌خواه در داستان اسباب بازی 4 در ابتدای سال جدید نیز انیمیشن «به‌پیش» نیز دارای جمله‌ای بود که محتوای این‌چنینی را در آن برملا می‌کرد. اما دیروز نیز خبری مبنی بر ساخته شدن انیمیشنی کوتاه با محتوای صریح‌تر در زمینه همجسنگرایی در رسانه‌های خارجی زبان منتشر شده است. این بار این انیمیشن که ساخته کمپانی «پیکسار» است دارای شخصیت همجسنگرای مردی است که کاملاً بر این موضوع بدون تعارف تأکید شده است؛ این که او «بوی فرند» دارد و می‌خواهد با او در ارتباط باشد. این انیمیشن 9 دقیقه‌ای توسط استیون کلی هانتر ساخته شده است که در کارنامه خود همکاری در انیمیشن‌هایی مانند در جستجوی نمو و وال_ای را دارد. فیلم‌های جدید مارول مانند «جاودانه‌ها» و والکری در فیلم جدید مارول نیز کاراکترهای همجنس‌گرایانه دیگر دارند. با این حساب سعی هالیوود بر جذب بیشتر همجنس‌خواهان بیشتر شده و نگرانی‌های خانواده‌ها را از تماشای سریال‌ها و فیلم‌های خارجی بیشتر کرده است. انتهای پیام/‬‬
‫‫ ویژه برنامه شبکه ۲ با حضور بازیگران بچه مهندس , ویژه‌برنامه «شبگرد» با حضور بازیگران سریال «بچه مهندس» امشب پخش می‌شود. , به گزارش خبرگزاری تسنیم، ویژه برنامه شبگرد امشب و به مناسبت عید سعید فطر با حضور روزبه حصاری، مهشید جوادی، یونا تدین و مانی رحمانی بازیگران سریال بچه مهندس روی آنتن شبکه دو سیما می‌رود.  این برنامه امشب حوالی ساعت 23:50 از شبکه 2 سیما پخش خواهد شد. برنامه تلویزیونی «شبگرد» به تهیه‌کنندگی و اجرای محمد سلوکی در شب‌های ماه مبارک رمضان با حضور چهره‌های مختلف فرهنگی ورزشی اجتماعی از شبکه 2 سیما پخش شد. انتهای پیام/  ‬‬
‫‫ ویژه برنامه های جشن بندگی در فرهنگسرای آفتاب , فرهنگسرای آفتاب؛ همزمان با سایر مراکز و فرهنگسراهای شهر تهران با ویژه برنامه های فرهنگی هنری به استقبال عید سعید فطرمی رود. , به گزارش باشگاه خبرنگاران پویا به نقل از روابط عمومی فرهنگسرای آفتاب، نسیم سلیم زاده رییس این فرهنگسرا ضمن اعلام این مطلب  گفت: این ویژه برنامه ها که با عنوان« جشن بندگی» و با هدف پاسداشت عید سعید فطر و شکرگذاری به درگاه خداوند و ایجاد شور و نشاط معنوی پس از یک ماه روزه داری، با توجه به شرایط کنونی جامعه و شیوع ویروس کرونا با شعار محوری"به سوی آسمان" و با رویکرد تعالی سازمان در حوزه های مختلف فرهنگی هنری بصورت مجازی طراحی شده و اجرا می شود. این برنامه‌ها شامل بخش های گوناگونی همچون روزهای نیکو، شبهای روشن(دلنوشته ای برای 30 روز عبادت و بندگی ویژه روزه اولی ها و ارسال به نشانیhttp://aftab.farhangsara.ir تا 13 خرداد)، شهد عید(تهیه کاردستی با موضوع نماز عید فطر و ارسال فیلم و عکس به اینستاگرام aftabfarhangsara تا 13 خرداد)، جلوه عشق(برگزاری نمایشگاه نقاشی مجازی با موضوع عید سعید فطر در ایسنتاگرام negarkhaneaftab) است.  علاقمندان جهت کسب اطلاعات بیشتر می توانند به نشانی خیابان دکتر شریعتی، روبروی خیابان دولت، خیابان امامزاده فرهنگسرای آفتاب مراجعه کنند. انتهای پیام/‬‬
‫‫ آهنگ ویژه عید سعید فطر با صدای محمد گلریز + فیلم , یکی از آثار خاطره‌انگیز محمد گلریز اثری است ویژه برای عید سعید فطر که سال‌ها پیش ساخته و پخش شده است. , به گزارش خبرنگار فرهنگی خبرگزاری تسنیم، آهنگ ویژه عید سعید فطر با عنوان «عید رمضان» و با صدای محمد گلریز، در سال‌های گذشته بارها از تلویزیون پخش شده است.   محمد گلریز به خبرنگار تسنیم گفت: این اثر را شبکه دو به ما سفارش داد و در آن زمان پخش شد. علی غلامعلی برادر حمید غلامعلی آهنگِ این اثر را ساخته و اسماعیل بادکوبه‌ای شعرش را سروده است. این اثر در دهه 70 ساخته شده است. در ادامه این آهنگ را می‌بینید و می‌شنوید:      انتهای پیام/‬‬
‫‫ بردیا کیارس از کنسرت آنلاین با همایون شجریان می‌گوید , همایون شجریان با همراهی ارکستر مجلسی تهران به رهبری بردیا کیارس، امشب کنسرت آنلاین برگزار می‌کنند. , به گزارش خبرنگار فرهنگی خبرگزاری تسنیم، امشب چهارم خرداد 1399، همایون شجریان به همراه ارکستر مجلسی تهران در تالار وحدت کنسرتی برگزار می‌کنند که به صورت آنلاین برای مخاطبان پخش می‌شود. رهبری ارکستر مجلسی تهران در این اجرا را بردیا کیارس برعهده دارد. کیارس در گفت‌وگو با خبرنگار تسنیم درباره این اجرا گفت: از حدود سه هفته پیش تمرین‌هایمان را با ارکستر مجلسی تهران شروع کردیم و اکنون هم آماده اجرای این کنسرت هستیم. در روزهای تمرین تمام نوازندگان با حفظ اصول و پروتکل‌های بهداشتی در محل تمرین حاضر می‌شوند. تقریباٌ تمام نوازندگان هم از ماسک استفاده می‌کنند. من به دلیل اینکه مجبورم با نوازندگان ارتباط کلامی داشته باشم، ماسک نمی‌زنم، اما تمام نکات بهداشتی برای مقابله با شیوع ویروس کرونا را رعایت می‌کنم. وی درباره تفاوت‌های اجرای آنلاین که بدون تماشاگر برگزار می‌شود با اجراهایی که تماشاگر در سالن حضور دارد، تأکید کرد: این اجرا به دلیل شیوع ویروس کرونا به صورت آنلاین پخش می‌شود و ما با صندلی‌های خالی مواجه خواهیم بود. به هر حال این نوع اجرا هم تجربه‌ای متفاوت خواهد بود که در نوع خودش جالب است. با این حال مخاطبان بسیاری از طریق  فضای مجازی اجرای ما را می‌بینند که همین اتفاق انرژی بسیاری به ما می‌دهد. این رهبر ارکستر گفت: آثاری که در این کنسرت اجرا می‌شود منتخبی از آلبوم‌های «نسیم وصل» و «با ستاره‌ها» است. پیش‌تر هم در سال 1392 همین کنسرت را در مرکز همایش‌های برج میلاد به مدت 10 شب اجرا کردیم. ارکستر مجلسی تهران با رهبری بردیا کیارس و با خوانندگی همایون شجریان این اجرا را برگزار می‌کنند. «هوای گریه»، «خانه سودا»، «افسونگر»، «غریبانه»، «ای عاشقان»، «باستاره‌ها»، «حاصل عمر»، «دفتر دل»، «نسیم وصل» و «مرغ سحر» قطعه‌هایی هستند که با آهنگسازی و تنظیم محمد جواد ضرابیان و سینا جهان‌آبادی نواخته و خوانده می‌شوند. این اجرا از ساعت 21 امشب یکشنبه چهارم خرداد 1399 در «لنز» و تلویزیون تعاملی ایرانسل پخش می‌شود. مشترکان ایرانسل بدون نیاز به تهیه اشتراک و کاربران غیرایرانسلی لنز با تهیه بلیط 10 هزار تومانی، می‌توانند این اجرا را تماشا کنند. انتهای پیام/‬‬
‫‫ مسابقه جدید تلویزیون/ چالش مهارت کشاورزی به صورت سه بعدی , مسابقه رویش با فضایی متفاوت در شبکه آموزش اجرا می‌شود؛ رقابتی که به واسطه آن یاوران تولید به یاری کشاورزان می‌آیند. , به گزارش خبرگزاری تسنیم، وزیر جهاد کشاورزی با حضور در اولین برنامه مهارتی «رویش» گفت: با وجود مشکلاتی که بیماری کرونا در کشور به وجود آورد، در تأمین امنیت غذایی کشور خللی ایجاد نشد و ما این امر را مدیون کشاورزان، دامداران و مرغدارانیم که مظلومانه خدمت کردند. وی با بیان اینکه یکی از رویکردهای مدنظر ما در وزارت جهاد کشاورزی، توجه جدی به کشاورزان است، افزود: کشاورزان و نمایندگان آنها در تصمیم‌گیری‌های وزارت نقش داشته باشند و با مشورت‌های آنها بتوانیم بخش کشاورزی خوبی داشته باشیم. خاوازی با اشاره به اینکه تولید و تأمین امنیت غذایی پایدار یکی از دغدغه‌های اساسی ما است، تصریح کرد: غذا باید به اندازه کافی و از مواد غذایی پر محتوا و در دسترس باشد و این تولیدات پایدار برای نسل‌های آینده نیز حفظ شود. بازیگران این نقش نیز کشاورزان‌اند که برای به بار نشستن این رویکرد به دنبال افزایش درآمد کشاورزانیم. وزیر جهاد کشاورزی با اشاره به اینکه یکی از عوامل بالابردن بهره‌وری در کشاورزی ارتقای دانش است که این امر از طریق رسانه‌ها منتقل می‌شود، افزود: شبکه آموزش و همچنین برنامه «رویش» می‌تواند بسیار تأثیرگذار باشد و زندگی و معیشت کشاورزان را ارتقاء دهد. وی با افتتاح مسابقه مهارتی«رویش» که با رویکرد کشاورزی و به صورت سه‌بعدی روزهای زوج ساعت 20 از شبکه هفت سیما پخش می‌شود گفت: تولیدکنندگان ما آمادگی دارند این مسابقه را به صورت عملی مانند مسابقه عصر جدید در فضاهای زیبا و جذاب با سالن‌های بزرگ کشاورزی و شیلات و دامداری و با وجود گل‌ها و ماهی‌های زینتی زیبا و جذاب و تنوع دامی اجرا کنند. خاوازی با اشاره به طرح یاوران تولید که در تمام استان‌ها اجرایی می‌شود، بیان داشت: با وجود شرایط کرونایی در بخش دانش کشاورزی، طرحی را با عنوان طرح یاوران تولید ارائه کردیم که در این طرح بالغ بر 2 هزار نفر از اعضای هیأت علمی وزارت جهاد کشاورزی در سال جهش تولید به یاری بهره‌برداران می‌آیند و دانش و تجربه خود را در اختیار کشاورزان قرار می‌دهند. وی در پایان اظهار داشت: امیدوارم برنامه «رویش» از این نهال کوچک محافظت و آن را به درختی تنومند بدل کند و به نوعی صدای کشاورزان باشد. انتهای پیام/‬‬
‫‫ فضیلت عید فطر در فرمایشات پیامبر گرامی اسلام , پیامبر گرامی اسلام (ص) ضمن خطبه‌ای به فضیلت شب و روز عید فطر اشاره فرموده‌اند. , به گزارش خبرنگار فرهنگی باشگاه خبرنگاران پویا، عید سعید فطر در آموزه‌های دین مبین اسلام از مهم‌ترین اعیاد مسلمانان شمرده می‌شود. در این روز است که مؤمنان پس از یک ماه روزه‌داری امید دارند که به فطرت پاک و زلال خود بازگردند و با بهره از نور فطرت و کم کردن تعلقات دنیوی، زندگی خویش را برای همیشه در مسیر عبودیت و سکونت در درگاه قرب الهی تحکیم کنند. از این روست که بر اساس روایات، خداوند شب و روز این عید شریف را با نور خود جلا داد تا رحمت و برکت او بیشتر مشمول مؤمنان شود. پیامبر گرامی اسلام (ص) ضمن سخنانی در فضیلت شب و روز عید فطر فرمود: «... و چون شب عید فطر که شب جوائز نام دارد فرا رسد خداوند پاداش عمل‌‏کنندگان را بدون حساب و شمارش ببخشد و چون صبح روز عید فرا رسد خداوند فرشتگان را در تمام شهرها برانگیزد، پس در زمین فرود آیند و سر کوچه و گذرها بایستند و گویند: اى امت محمد بسوى پروردگار کریم براى نماز عید بیرون شوید که او پاداش فراوان دهد و گناهان بزرگ را بیامرزد. و چون سوى محل برگزارى نماز عید روند خدا عزّ و جلّ به ملائکه فرماید: اى ملائکه من پاداش یک اجیر وقتى به وظیفه‌‏اش عمل کند چیست؟ گویند: معبودا و سیّدا پاداش او آن است که اجر او را بطور کامل عطا کنى؛ فَإِذَا کَانَتْ لَیْلَةُ الْفِطْرِ وَ هِیَ تُسَمَّى لَیْلَةَ الْجَوَائِزِ أَعْطَى اللَّهُ الْعَالَمِینَ أَجْرَهُمْ بِغَیْرِ حِسَابٍ فَإِذَا کَانَتْ غَدَاةُ یَوْمِ الْفِطْرِ بَعَثَ اللَّهُ الْمَلَائِکَةَ فِی کُلِّ الْبِلَادِ- فَیَهْبِطُونَ إِلَى الْأَرْضِ وَ یَقِفُونَ عَلَى أَفْوَاهِ السِّکَکِ فَیَقُولُونَ یَا أُمَّةَ مُحَمَّدٍ اخْرُجُوا إِلَى رَبٍّ کَرِیمٍ یُعْطِی الْجَزِیلَ وَ یَغْفِرُ الْعَظِیمَ فَإِذَا بَرَزُوا إِلَى مُصَلَّاهُمْ قَالَ اللَّهُ عَزَّ وَ جَلَّ لِلْمَلَائِکَةِ مَلَائِکَتِی‏ مَا جَزَاءُ الْأَجِیرِ إِذَا عَمِلَ عَمَلَهُ قَالَ فَتَقُولُ الْمَلَائِکَةُ إِلَهَنَا وَ سَیِّدَنَا جَزَاؤُهُ أَنْ تُوَفِّیَ أَجْرَهُ-  خدا عزّ و جلّ فرماید: اى ملائکه من شما را گواه مى‏‌گیرم که من پاداش این را که در ماه رمضان روزه گرفتند و به نماز ایستادند خرسندى و آمرزش خودم قرار دادم. و مى‏‌فرماید: اى بندگانم از من درخواست کنید: به عزت و جلالم خودم سوگند شما امروز در این گردهم‏ایى خود براى آخرت و دنیایتان هر چه از من بخواهید به شما ببخشم.و به عزتم سوگند تا آن زمان که مرا مراقب خود بدانید و از من بترسید گناهان و عیوب شما را بپوشانمبه عزتم سوگند که شما را از عذاب پناه دهم و در نزد کسانى که در دوزخ جاودانند رسوا نکنم.  باز گردید که همگى بخشیده شده‏‌اید. شما مرا خشنود کردید و من از شما خشنود شده‌ام. پس ملائکه به این بخششى که خداوند به این امّت به هنگام افطار ماه رمضان عنایت فرموده یک دیگر را بشارت داده و تبریک گویند. قَالَ فَیَقُولُ اللَّهُ عَزَّ وَ جَلَّ فَإِنِّی أُشْهِدُکُمْ مَلَائِکَتِی أَنِّی قَدْ جَعَلْتُ ثَوَابَهُمْ عَنْ صِیَامِهِمْ شَهْرَ رَمَضَانَ وَ قِیَامِهِمْ فِیهِ رِضَایَ وَ مَغْفِرَتِی وَ یَقُولُ یَا عِبَادِی سَلُونِی فَوَ عِزَّتِی وَ جَلَالِی لَا تَسْأَلُونِّی الْیَوْمَ فِی جَمْعِکُمْ لِآخِرَتِکُمْ وَ دُنْیَاکُمْ إِلَّا أَعْطَیْتُکُمْ‏ وَ عِزَّتِی لَأَسْتُرَنَّ عَلَیْکُمْ عَوْرَاتِکُمْ مَا رَاقَبْتُمُونِی وَ عِزَّتِی لَآجَرْتُکُمْ وَ لَا أَفْضَحُکُمْ‏ بَیْنَ یَدَیْ أَصْحَابِ الْخُلُودِ انْصَرِفُوا مَغْفُوراً لَکُمْ قَدْ أَرْضَیْتُمُونِی وَ رَضِیتُ عَنْکُمْ قَالَ فَتَفْرَحُ الْمَلَائِکَةُ وَ تَسْتَبْشِرُ وَ یُهَنِّئُ بَعْضُهَا بَعْضاً- بِمَا یُعْطِی اللَّهُ هَذِهِ الْأُمَّةَ إِذَا أَفْطَرُوا (الأمالی (للمفید)، ص232) انتهای‌پیام/‬‬
‫‫ تولید جدید شبکه خارجی تلویزیون/ روایت‌های عجیبِ پرچمدار سربازان سفید , داستان ایثار و فداکاری و حس همزیستی انسان دوستانه ایرانیان از قدیم الایام با سندیت های تاریخی و تکرار آن در شرایط بحرانی کنونی، در تولید جدید برنامه "من بین الحکایات" شبکه العالم، روایت می‌شود. , به گزارش خبرنگار فرهنگی خبرگزاری تسنیم، ایثار و فداکاری از بالاترین درجات ایمان است و تجلی اوج انسانیت و از خود گذشتگی، میراث ایرانیان مسلمان از گذشته تا به امروز بوده است. از آنجا که تاریخ سراسر تکرار است، "من بین الحکایات" با یادآوری اسطوره‌های ایثار و فداکاری از دل ادبیات، مصداق آن جانفشانی‌ها را در بین هموطنان در شرایط بحرانی کرونا، به تصویر خواهد کشید. اقدام مالک پاساژی در چشم‌پوشی از سه ماه اجاره املاک خود به مبلغ 24 میلیارد، به دلیل اوضاع بحرانی مستأجران ناشی از شیوع ویروس کرونا، یادآور مصداق حاتم طایی، جانفشانی معلمی که علاوه بر قرار گرفتن در اوج بیماری از روی تخت بیمارستان کلاس درس شاگردانش را تعطیل نکرده و به تدریس ادامه داده است. مصداق ریز علی گنجوی که با آتش زدن پیراهن خود زندگی عده زیادی را در متوقف کردن قطار نجات داد و در آخر حکایت پرستار در بند بیماری سرطان که با وجود خطر ابتلا به ویروس به رغم شرایط جسمی به علت نداشتن جایگزین در سمت خود به عنوان سوپروایزر، حاضر به غیبت خود نشده و پرچم دار سربازان ارتش سفید شده است؛ از  جمله حرکت‌های اخلاق‌مدارانه و انسان‌دوستانه‌ای است که در باطن ملت‌های مسلمان و جامعه اسلامی به وفور دیده و در این برنامه ثبت ماندگار می‌شود. "من بین الحکایات" به تهیه‌کنندگی،کارگردانی و روایت محمدباقر حیدری با نظارت ادبی محمدعلی آذر شب، استاد دانشگاه تهران، یکشنبه چهارم خردادماه ساعت 22 به وقت تهران روی آنتن شبکه العالم خواهد رفت. انتهای پیام/‬‬
‫‫ یادداشت| "عید فطر" تولّدی دوباره , انسان در ماه رمضان با بندگی خدا گناه خود را می‌ریزد و در عید فطر تولدی دوباره در عرصه بندگی می‌یابد؛ لذا گفتند عید فطر عید بندگی است. , به گزارش خبرنگار فرهنگی خبرگزاری تسنیم، برای واژۀ رمضان معانی متعدی ذکر شده از جمله: ابر و باران در پایان چلۀ تابستان و آغاز پاییز(لسان‌العرب، ج ‏7، ص 161) بنابراین ماه رمضان از آن جهت رمضان نامیده شد که روح روزه‌دار را از آلودگی گناه پالایش می‌کند و می‌شوید و همانند پاییز که فصل برگ‌ریزان است گناه روزه‌دار ریزش می‌کند. وقتی در پاییز برگ‌ها می‌ریزد در وجود خودش نوید فصل بهار و رویش دوباره و تولدی دوباره می‌دهد و وقتی گناه انسان بریزد در وجودش نوید تولدی دوباره در ساحت بندگی خدا می‌دهد و از اینجا معنای عید و واژه فطر روشن می‌شود که عبارت است از ابداع و خلق جدید. پس انسان در ماه رمضان با بندگی خدا گناه خود را می‌ریزد و در عید فطر تولدی دوباره در عرصه بندگی می‌یابد؛ لذا گفتند عید فطر عید بندگی است چنانکه در قنوتش می‌خوانیم:  «اللّهُمَّ إنی أَسْئَلَکَ خَیرَ ما سَئَلَکَ مِنْهُ عِبادُکَ الصّالِحُونَ»؛ یعنی بهترین چیزی را که بندگان صالح خدا از او طلب می‌کنند، به ما عطا کن. «وَاَعُوذُ بِکَ مِمّا اسْتَعاذَ مِنْهُ عِبادُکَ الْمُخْلِصوُنَ»؛ و از آنچه که بندگان مخلص خدا، به خدا پناه می‌برند، ما نیز به خدا پناه می‌بریم. پس فطر بازگشت به فطرت خداجو و بندگی محور و تولدی دوباره در عرصه عبودیت و بندگی است اما قهراً هر نوع ورود به فضای جدید الزامات و قواعد خود را دارد تا شخص در حرکت به سمت کمال گم نشود، پس برای بنده‌ای که از بند بندگی غیر حق رسته و تولدی دوباره یافته، چه باید بکند تا منحرف نشود و به یمین یسار کشیده نشود؟ خداوند متعال راهکار دقیقی ارائه داد و فرمود: «الَّذینَ جاهَدُوا فینا لَنَهْدِیَنَّهُمْ سُبُلَنا؛ کسانی که در راه ما جهاد کنند ما راه بندگی و آمدن به سمت مان را نشانش می‌دهیم. قطعاً جهاد فقط جهاد نظامی نیست بلکه به تعبیر روایات جهاد اکبر جهاد نفس است، اینکه انسان به جای آنکه اسیر نفس شود, امیر آن شود و نگذارد نفس لوامه او (نفس سرزنش‌گر) در دام‌های نفس اماره‌اش کشته شود؛ چراکه در آن زمان دستیابی به نفس مطمئنه سخت و ورود به روضه رضوان رضایت حضرت حق سخت خواهد شد. بنابراین اگر این بنده رسته از دام گناه در جهاد اکبر ظفر یابد خداوند راه را نشانش می‌دهد و او محبوب خدا می‌شود. چنانکه در حدیث قدسی منقول از امام صادق علیه‌السلام می‌خوانیم: «فَإِذَا أَحْبَبْتُهُ كُنْتُ سَمْعَهُ الَّذِی یَسْمَعُ بِهِ وَ بَصَرَهُ الَّذِی یُبْصِرُ بِهِ وَ لِسَانَهُ الَّذِی یَنْطِقُ بِهِ وَ یَدَهُ الَّتِی یَبْطِشُ بِهَا إِنْ دَعَانِی أَجَبْتُهُ وَ إِنْ سَأَلَنِی أَعْطَیْتُهُ وَ مَا تَرَدَّدْتُ عَنْ شَیْ‌ءٍ أَنَا فَاعِلُهُ كَتَرَدُّدِی عَنْ مَوْتِ الْمُؤْمِنِ یَكْرَهُ الْمَوْتَ وَ أَكْرَهُ مَسَاءَتَه.» (کافی، ج 2، ص 352) دیگر گوش او غیر سخن خدا نمی‌شنود، چشم او غیر خدایی نمی‌بیند و دهانش به غیر سخن از خدا باز نمی‌شود، آنگاه است که این بشر تجلّی اسماء، صفات خدا و خلیفةالله فی ارضه می‌شود. اما در همه این سلوک معنوی آن قوه محرکه و توشه قابل اعتماد تقواست که فرمود: «فَإِنَّ خَیْرَ الزَّادِ التَّقْوى» که اگر چنین باشد در گلستان «وَ الْعاقِبَةُ لِلْمُتَّقِینَ» سکنی خواهد یافت و از نوش نوش «إِنَّ لِلْمُتَّقِینَ مَفازاً» سیراب خواهد شد. پس انسانی که آغازش و راهش بندگی است: «أَنِ اعْبُدُونِی هذا صِراطٌ مُسْتَقِیمٌ» و هدف خلقتش بندگی است: «وَ ما خَلَقْتُ الْجِنَّ وَ الْإِنْسَ إِلَّا لِیَعْبُدُونِ» و رسالت رهبرانش هم دستور به بندگی است «اعبُدُوا اللَّهَ وَاجتَنِبُوا الطّاغوتَ» و سرانجامش هم بندگی است «فَادْخُلِی فِی عِبادِی وَ ادْخُلِی جَنَّتِی» تنها در جهاد اکبر است که می‌تواند به این فوز عظیم نائل آید و در قافله عباد الرحمن ساربان و بلکه حکمران نفسش باشد و عید فطر این فرصت تولدی دوباره را به او می‌دهد. *حجت‌الاسلام زین‌العابدین گلایری مدرّس حوزه و دانشگاه انتهای پیام/‬‬
‫‫ راغب آهنگ مَوجوع قَلبی را خواند , راغب در آستانه عید سعید فطر، آهنگ «مَوجوع قلبی» را در دو بخش عربی و فارسی بازخوانی و منتشر کرد. , به گزارش خبرگزاری تسنیم، آهنگِ «مَوجوع قَلبی» اثر سیف عامر خواننده عراقی را بازخوانی کرد. این اثر شامل دو بخش با اشعار فارسی و عربی است که راغب در این اثر هر دو بخش را خوانده است. نکته مهم تسلط و دقت این خواننده در خواندن بخش‌های عربیِ این آهنگ است. تنظیم این اثر را امیرمیلاد نیکزاد انجام داده و شاعر بخش فارسی صابر قدیمی و شاعر بخش عربی راهی العبودی است. در ادامه آهنگ «مَوجوع قلبی» را می‌شنوید:      انتهای پیام/‬‬
‫‫ "بازی دو نفره" فرهاد آییش و افسانه بایگان به عید فطر رسید , فیلم بلند داستانی "بازی دو نفره" با بازی فرهاد آئیش و افسانه بایگان همزمان با عید سعید فطر از شبکه سه سیما پخش می‌شود. , به گزارش خبرگزاری تسنیم، فیلم بلند داستانی "بازی دو نفره" به کارگردانی ابوذر حیدری که تصویربرداری آن در سال 139898 به پایان رسیده است، پس از پایان مراحل فنی آماده پخش از شبکه سوم سیما شده است‌ و قرار است روز عید سعید فطر ساعت 14 از شبکه سه سیما پخش شود. در این فیلم به تهیه‌کنندگی سید محمدصادق حسینی، بازیگرانی چون فرهاد آئیش، افسانه بایگان، عرفان ابراهیمی، علیرضا استادی، سلمان فرخنده، حمیدرضا حاجی محمدزاده، مهدی دانایی فر به ایفای نقش می‌پردازند. در خلاصه داستان فیلم "بازی دو نفره" که در خانه تولیدات جوان سازمان صداوسیما و موسسه فرهنگی هنری مصیر به عنوان مجری طرح تهیه شده، آمده است: «آدمی مثل من نباید ازدواج کنه، حالا هم که ازدواج کرده یه ذره باید درکش کنن دیگه...مسئله اینه اینا فکر می‌کنن من دارم بازی می‌کنم...» انتهای پیام/‬‬
‫‫ حدیث|کمترین مزد روزه‌داران در عید فطر , امیر المؤمنین روز عید فطر ضمن سخنانی در فضیلت روز عید فطر به کم‌ترین مزد روزه‌داران از سوی خداوند اشاره کرد. , به گزارش خبرنگار فرهنگی باشگاه خبرنگاران پویا، روز اول ماه شوّال منسوب به عید فطر است که در کنار اعیاد غدیر و قربان از مهم‌ترین اعیاد مسلمین شناخته می‌شود. در این روز است که خداوند پاداش یک ماه روزه‌داری مؤمنان حقیقی را عطا می‌کند لذا آن را یوم‌الجوائز نامیدند. در این باره امام محمد باقر (ع) فرمود «چون روز اول شوّال فرا مى ‏رسد منادیى ندا مى‏ کند: اى مۆمنان در این صبحگاه بشتابید براى جوائزتان .[که به پاداش عبادات رمضان می‏دهند]؛ إِذَا کَانَ أَوَّلُ یوْمٍ مِنْ شَوَّالٍ نَادَى مُنَادٍ: یا أَیهَا الْمُومِنُونَ اغْدُوا إِلَى جَوَائِزِکُمْ». «الکافی (ط - الإسلامیة)، ج‏4، ص: 168) نقل است امیر المؤمنین روز عید فطر براى مردم خطبه خواند و فرمود «اى مردم در این روزِ شما، روزی است که در آن به محسنان ثواب دهند و بدکاران زیانمندند. این شبیه‌ترین روز به روز قیامت است.با بیرون آمدن شما از منزل به نمازگاه، یاد کنید بیرون آمدن خود را از گورهایتان به محضر پروردگارتان و یاد کنید به وقوف خود در نمازگاه وقوف خود را در برابر پروردگار خود و یاد کنید به برگشت خود به منزلهایتان برگشت خود را بمنزل‌هاى بهشت یا دوزخ خود. و بدانید اى بندگان خدا که کمترین مزد مرد و زن روزه‌‏دار آنست که جار کشد آنها را فرشته‌‏اى در روز آخر ماه رمضان مژده گیرید بندگان خدا که آمرزیده شد براى شما آنچه گذشته از گناهان شما و بپائید در آینده چطور خواهید بود. خَطَبَ أَمِیرُ الْمُؤْمِنِینَ عَلِیُّ بْنُ أَبِی طَالِبٍ ع لِلنَّاسِ یَوْمَ الْفِطْرِ فَقَالَ أَیُّهَا النَّاسُ إِنَّ یَوْمَکُمْ هَذَا یَوْمٌ یُثَابُ فِیهِ الْمُحْسِنُونَ وَ یَخْسَرُ فِیهِ الْمُسِیئُونَ وَ هُوَ أَشْبَهُ یَوْمٍ بِیَوْمِ قِیَامَتِکُمْ فَاذْکُرُوا بِخُرُوجِکُمْ مِنْ مَنَازِلِکُمْ إِلَى مُصَلَّاکُمْ خُرُوجَکُمْ مِنَ الْأَجْدَاثِ إِلَى رَبِّکُمْ وَ اذْکُرُوا بِوُقُوفِکُمْ فِی مُصَلَّاکُمْ وُقُوفَکُمْ بَیْنَ یَدَیْ رَبِّکُمْ وَ اذْکُرُوا بِرُجُوعِکُمْ إِلَى مَنَازِلِکُمْ رُجُوعَکُمْ إِلَى مَنَازِلِکُمْ فِی الْجَنَّةِ أَوِ النَّارِ وَ اعْلَمُوا عِبَادَ اللَّهِ أَنَّ أَدْنَى مَا لِلصَّائِمِینَ وَ الصَّائِمَاتِ أَنْ یُنَادِیَهُمْ مَلَکٌ فِی آخِرِ یَوْمٍ مِنْ شَهْرِ رَمَضَانَ أَبْشِرُوا عِبَادَ اللَّهِ فَقَدْ غُفِرَ لَکُمْ مَا سَلَفَ مِنْ ذُنُوبِکُمْ فَانْظُرُوا کَیْفَ تَکُونُونَ فِیمَا تَسْتَأْنِفُونَ. منبع: (الأمالی( للصدوق)، النص، ص: 101) انتهای‌پیام/‬‬
‫‫ شکست‌ناپذیر چون خرمشهر "سه زبانه" منتشر شد + فیلم , همزمان با سی و هشتمین سالروز حماسه آزادسازی خرمشهر قهرمان، ویدیوکلیپ "شکست ناپذیر" به سه زبان توسط فرهنگسرای ابن سینا منتشر شد. , به گزارش خبرگزاری تسنیم، در آستانه سوم خرداد و فرارسیدن سالروز سی و هشتمین حماسه آزادسازی خرمشهر قهرمان، ویدیوکلیپ برگزیده فرمایشات حضرت آیت‌الله‌ خامنه‌ای با عنوان «شکست‌ناپذیر» به سه زبان فارسی، عربی و انگلیسی توسط فرهنگ‌سرای ابن‌سینا تولید و منتشر شد. در این ویدیو، بخش‌هایی از بیانات رهبر معظم انقلاب درباره حماسه خرمشهر به عنوان حادثه‌ای بزرگ و با پشتوانه الهی، و توصیه به جوانان برای حفظ و زنده نگه داشتن تاریخ عزت‌مند کشور و تلاش در میدان سازندگی و تولید که امروز از جنگ نظامی هم سخت‌تر است، به تصویر کشیده شده است.  شکست‌ناپذیر پنجمین ویدئوکلیپ از مجموعه تولیدات ویدئویی «نشان» است که به طرح بیانات مقام معظم رهبری در برهه‌های مهم ملی و مذهبی می‌پردازد و توسط فرهنگسرای ابن‌سینا به صورت مناسبتی تولید می‌شود. انتهای پیام/‬‬
‫‫ فراخوانی برای ساخت مینی‌سریال با موضوع «هم‌دلی در مقابل کرونا» , مدیر عامل انجمن سینمای انقلاب و دفاع مقدس از اعلام فراخوان این مجموعه برای نگارش فیلمنامه و طرح مینی سریال داستانی با موضوع کمک مومنانه مردم و بسیجان در مبارزه با کرونا خبر داد. , به گزارش خبرگزاری تسنیم، مهدی عظیمی میرآبادی، مدیرعامل انجمن سینمای انقلاب و دفاع مقدس از انتشار فراخوان فیلمنامه و طرح مینی سریال با موضوع کمک مومنانه و حضور همدلانه مردم و بسیجیان در مبارزه با ویروس کرونا خبر داد. وی گفت: انجمن قصد دارد با حمایت و پشتیبانی بنیاد فرهنگی روایت فتح، مینی سریال‌هایی داستانی با موضوع کمک مومنانه و حضور همدلانه مردم و بسیجیان عزیز در مبارزه با ویروس کرونا تولید کند از این رو تصمیم گرفته شد تا از طریق فراخوانی مبنی بر ارسال طرح و فیلمنامه آثار تولید و در رسانه‌های تلویزیونی و VOD به نمایش گذاشته شوند. عظیمی با اشاره به زمان محدود و شاخص‌های انتخاب آثار نیز گفت: زمان بسیار محدود است و حداکثر تا تاریخ 12 خردادماه نویسندگان، کارگردانان و تهیه‌کنندگان محترم فیلم و سینما فرصت دارند تا طرح و یا فیلم‌نامه‌های خود را برای انجمن  ارسال کنند تا اقدامات لازم صورت بگیرد. مدیرعامل انجمن سینمای انقلاب و دفاع مقدس تاکید کرد: توصیه فراگیری، محتوا، کیفیت فنی و هنری و جذابیت بی‌تردید از شاخصه‌های مهم و تأثیرگذار انتخاب آثار خواهد بود. من توصیه می‌کنم هنرمندان ارجمند هم پیش از ارسال، آثارشان را ثبت کرده تا با خیال راحت‌تر در این فراخوان شرکت کنند. انتهای پیام/‬‬
‫‫ بازگشایی حرم حضرت معصومه (س) و سجده شکر زائران + فیلم , صبح امروز حرم مطهر حضرت معصومه (س) به روی مشتاقان و زائران آن بانوی گرامی باز شد. , به گزارش خبرنگار فرهنگی باشگاه خبرنگاران پویا، صبح امروز حرم مطهر حضرت معصومه (س) به روی مشتاقان و زائران آن حضرت باز شد. به دستور ستاد ملی مبارزه با کرونا به منظور پیشگیری از شیوع ویروس کویید 19 در تاریخ 26 اسفند ماه تمامی اماکن زیارتی به روی زائران و علاقه‌مندان بسته شده بود.  انتهای‌پیام/‬‬
‫‫ نارضایتی همسر و فرزندان کمدین آمریکایی از ماندن او در قرنطینه خانگی , «کِوین هارت» هنرپیشه و کمدین سرشناس هالیوودی دیروز در برنامه تلویزیونی «الن» گفت: خانواده اش از حضور او در قرنطینه خانگی اذیت می شوند. , به گزارش خبرنگار فرهنگی خبرگزاری تسنیم به نقل از هالیوود ریپورتر، «کِوین هارت» هنرپیشه و کمدین هالیوودی که امروز فیلم جدیدش با عنوان «اِلِن» منتشر می شود، از دوره قرنطینه خانگی و احساس خانواده اش گفت. «کِوین هارت» هنرپیشه و کمدین سرشناس هالیوودی می گوید خانواده اش از حضور او در قرنطینه خانگی اذیت می شوند. خانواده این کمدین می گویند که او در زمان اقامت در قرنطینه خانگی خیلی خوش مشرب نبوده و به تدریج از حضورش در خانه اذیت شده اند. هارت، که به طور معمول یا در تور است و یا در حال کار است و قادر به گذراندن مدت طولانی در خانه نیست، روز دوشنبه در برنامه «شوی الن دی جنر» ظاهر شد و گفت که همسر باردار وی، «انیکو پَریش» ، از بودن هارت در خانه در زمان بارداری اش تشکر می کند. وی گفت: او از این واقعیت که در طی این مراحل من اینجا هستم بسیار خوشحال است. چون من به طور معمول مدام در رفت و آمد کاری هستم. بنابراین این یک نعمت واقعی است که در این ماهها با هم در کنار هم باشیم و صحبت کنیم و فقط در کنار خانواده باشیم. این اولین باری است که این مدت در دوره بارداری همسرم به طور کامل در خانه و در کنارش بوده ام. ازینرو خستگی از تنم بیرون می رود. به گفته این کمدین، با این وجود، این بدین معنا نیست که همسر و بچه های او شامل دخترش «هِوِن» و پسرانش «هندریکس» و «کنزو»، از هر دقیقه با او بودن لذت ببرند. هارت درباره همسرش گفت: او فعلا از من عصبی نشده اما می گوید من کم کم دارم اعصابش را تحریک می کنم. من در این مورد مجادله نمی کنم، حتما آزار دهنده هستم! فرزندانم هم همین نظر را دارند. چیزی که خانواده ام می گویند این است که زیاد در خانه مانده ام. فرزندانم می گویند: بابا شما همه ش دنبال انجام دادن کارهای خودت هستی... و من اینجوری دوست دارم چون به آرامش می رسم. او گفت: آنها از من خواستند تا بازی کنم و فکر کنم طولانی ترین اجرایم بود. همچنین با بچه ها  در حیاط پشتی یک چادر  زدیم و تفریح کردیم و کلی جوک برایشان تعریف کردم. کوین هارت گفت با وجود تمام تفریحات و گپ و گفت ها و خوش گذرانی ها اما به دلیلد طولانی شدن دوره قرنطینه خانگی، به تدریج ماندن من در خانه برایشان تکراری شده است و خودم هم احساس می کنم که حضورم دارد آزار دهنده می شود. کوین دارنل هارت (به انگلیسی: Kevin Darnell Hart، متولد 6 ژوئیه 1979) هنرپیشه سینما و تلویزیون، نویسنده، تهیه‌کننده و کمدین استندآپ اهل آمریکا است. وی کار خود را با برنده شدن در چندین مسابقه کمدی در باشگاه‌های نیوانگلند آغاز کرد شهرت عمده ی او در کمدی با پخش اولین آلبوم کمدی او به نام کوتوله ی قد کشیده در سال 2008 می باشد. وی با نقش آفرینی در فیلمی کمدی به نام " کوین هارت:به درد من بخند " به عنوان برنده عنوان "بهترین بازیگر مرد" در مراسم BET Award سال 2012 انتخاب شد. وی در حال حاضر یکی از بهترین کمدین‌های جهان لقب گرفته‌است. سواری با هم (2014)، زندگی پنهان حیوانات خانگی (2016)، اطلاعات مرکزی (2016)، جومانجی: به جنگل خوش آمدید (2017) و هابز و شاو (2019)، ازجمله فیلم هایی هستند که کوین هارت در آ« ها ایفای نقش کرده است. انتهای پیام/‬‬
‫‫ همایون شجریان و کنسرتی از روی رفع تکلیف/ نارضایتی مخاطبان , کنسرت دیشبِ همایون شجریان گویی اجرایی از روی رفع تکلیف بود نه اجرایی قلبی و با احساس که بخواهد رضایت مخاطبان را جلب کند. , به گزارش خبرنگار فرهنگی خبرگزاری تسنیم، شب گذشته یکشنبه چهارم خرداد 1399، همایون شجریان کنسرت آنلاینی را برگزار کرد که حاشیه‌های بسیاری داشت.   از همان دقایق نخستی که پخش آنلاینِ این کنسرت آغاز شد، کامنت‌ها و هشتک‌های بسیاری در فضای مجازی در اعتراض به عدم دسترسی کاربرارن برای دیدنِ این کنسرت شکل گرفت. در نهایت هم بسیاری از علاقه‌مندان به موسیقی موفق به دیدنِ آنلاینِ این برنامه نشدند. بسیاری از این کاربران مجبور شدند از طریق برخی از صفحه‌های اینستاگرامی، این اجرا را دنبال کنند. حامی برگزاری این کنسرت یکی از اپراتورهای تلفن همراه بود. این اپراتور اعلام کرد که بالغ بر 710 هزار نفر در لحظات ابتدایی به تماشای این اجرا نشسته‌اند و این حجم از مخاطب آنها را غافلگیر کرده و مشکلات و اختلالاتی را رقم زده است. این اختلالات به اندازه‌ای بود که پس از اجرای کنسرت، شرکت حامی برنامه اعلام کرد:«علاقه‌مندانی که به دلیل استقبال گسترده موفق به مشاهده این کنسرت نشدند، می‌توانند طی دو نوبت در روزهای آینده، پخش مجدد آن را از طریق تلویزیون تعاملی لنز مشاهده کنند.» تمام این مشکلات در حالی رخ داد که چند شب پیش، کیهان کلهر کنسرت آنلاینی برگزار کرد و در عین داشتنِ مخاطبانِ بسیار، بدون هیچ مشکلی برگزار و پخش شد. چرا این اجرا در صفحه همایون شجریان پخش نشد این اجرا در تالار وحدت برگزار می‌شد و ارکستر مجلسی تهران به رهبری بردیا کیارس، شجریان را همراهی می‌کرد. نکته مهم این بود که صفحه اینستاگرامیِ همایون شجریان، این اجرا را به صورت زنده پخش نکرد. این اتفاق تنها دو دلیل می‌تواند داشته باشد؛ دلیل اول اینکه شرکتِ حامیِ این کنسرت اجازه چنین کاری را نداده باشد و دلیل دوم اینکه خودِ همایون به دلیل کم ارزش بودنِ این اجرا برایش، تمایلی به این کار نداشته است. به هر حال برگزاری این کنسرت به هیچ عنوان نمی‌تواند نقطه‌ی عطفی در کارنامه هنریِ همایون شجریان باشد. کنسرتی که به اجرای چند تصنیف از نخستین آلبوم‌های همایون شجریان اختصاص داشت. وقتی کرونا برای مهمانان اسپانسر معنا ندارد از آغاز سالِ جدید و پس از تعطیلیِ تمام کنسرت‌ها و شیوع ویروس کرونا، بسیاری از هنرمندان اقدام به برگزاری کنسرت‌های آنلاین کردند. این کنسرت‌ها بدون حضور تماشاگر برگزار و به صورت آنلاین برای مخاطبان حاضر در خانه پخش میشد. در همین هفته‌های گذشته چند کنسرت در همین تالار وحدت برگزار شد که به معنای واقعی هیچ تماشاگری نداشت؛ به جز عواملِ فنی و چند خبرنگارِ حوزه موسیقی. اما در کنسرت شب گذشته همایون شجریان حدود 80 نفر در بالکن اول تالار وحدت نشسته بودند. به نظر می‌رسید که حامی مالیِ کنسرتِ دیشب، با نادیده گرفتنِ اوضاعِ کروناییِ در تهران، مهمانان زیادی را به سالن دعوت کرده بود. کنسرتی از روی رفع تکلیف کنسرت دیشبِ همایون شجریان به اجرای آهنگ‌هایی از آلبوم‌های «نسیم وصل» و «با ستاره‌ها» به آهنگسازی محمد جواد ضرابیان اختصاص داشت. در این اجرا قطعه‌هایی مانند «هوای گریه»، «خانه سودا»، «افسونگر»، «غریبانه»، «ای عاشقان»، «باستاره‌ها»، «حاصل عمر»، «دفتر دل»، «نسیم وصل» و «مرغ سحر» اجرا شد. از همان ابتدا که خبرِ برگزاری این کنسرت منتشر شد، جنبه‌های تبلیغاتی و اقتصادی‌اش بیش از هر چیز به چشم می‌آمد. اسپانسرهای این اجرا گویی موسیقی برایشان بهانه‌ای بیش نبود. آنها تنها به دنبال نامِ همایون شجریان بودند تا بتوانند استفاده‌های اقتصادی و تجاریشان را بکنند. گویا برای خودِ همایون شجریان هم این کنسرت اهمیت چندانی نداشت. چند تمرینِ مختصر و بعد هم یک اجرای آنلاین بدون حتی گفتنِ یک جمله خطاب به مخاطبانِ این کنسرت. نکته دیگر اینکه؛ همایون شجریان چند سال پیش هم در مرکز همایش‌های برج میلاد، این کنسرت را با همین ارکستر به صحنه برده بود، اما به راستی که کیفیتِ آن اجراها بسیار فراتر از اجرای دیشب بود. انتهای پیام/‬‬
‫‫ لحظه بازگشایی درب حرم مطهر امام رضا (ع) به روی زائران , درهای حرم مطهر امام رضا علیه‌السلام پس از مدتها به روی زائران و مشتاقان آن حضرت باز شد. , به گزارش خبرنگار فرهنگی باشگاه خبرنگاران پویا، درهای حرم مطهر امام رضا علیه‌السلام پس از مدتها که بر اثر شیوع بیماری کرونا بسته بود، بالاخره به روی زائران و مشتاقان آن حضرت باز شد.   انتهای‌پیام/‬‬
‫‫ یادداشت| سبک زندگی رمضانی را در طول سال تداوم دهیم , رئیس اداره پژوهش مجمع جهانی اهل‌بیت طی یادداشتی نوشت: سفره ماه مبارک رمضان جمع شد، اما با عمل به درس‌های حیات‌بخش آن، می‌توان سبک زندگی را اصلاح کرد و همواره خود را در کنار این سفره با برکت احساس کرد. , به گزارش خبرنگار فرهنگی باشگاه خبرنگاران پویا، سفره ماه مبارک رمضان جمع شد، اما آثار و برکات آن برجا می‌ماند؛ سفره‌ای که با گسترده شدنش دلهای مشتاق شاد و با برچیدنش حسرتها و دلتنگی‌ها بر جای می‌ماند. چه سفره با صفا، ساده و در عین حال رنگین که میزبانش خدا، میهمانش مردم و غذای آن، قرآن، دعا و نماز است و بالاخره این سفره‌ای است که حتی نشستن کنار آن ثواب دارد، نفس کشیدن کنار آن اجر دارد و عجب سفره پر برکت و درس‌آموزی است که باید درسهای آن را در طول سال مرور کنیم و بهره ببریم. الف) در ماه مبارک، میزبان خدا است؛ از او چه نکاتی را در اصلاح سبک زندگی می‌آموزیم تا از این طریق حس در کنار سفره این ماه بودن را در خود زنده نگاه داریم.  هُوَ شَهْرٌ دُعِیتُمْ فِیهِ إِلَی ضِیَافَةِ اللَّهِ؛ ماهی که در آن شما را به مهمانی خدا دعوت کرده‌اند. کمیت غذا در این مهمانی خیلی ملاک نیست، بلکه مهم، کیفیت آن است گرچه غذا کم باشد که پیامبر (ص) فرمود:وَلوْ بِشقِّ تَمْرةٍ؛ اگرچه به نصف دانه خرما باشد. پیامبر صلی الله علیه و آله و سلم می‌فرمایند: دُعِیتُمْ فِیهِ إِلَی ضِیَافَةِ اللَّهِ وَ جُعِلْتُمْ فِیهِ مِنْ أَهْلِ کَرَامَةِ اللَّهِ أَنْفَاسُکُمْ فِیهِ تَسْبِیحٌ وَ نَوْمُکُمْ فِیهِ عِبَادَةٌ ماهی که در آن شما را به مهمانی خدا دعوت کرده‌اند و شما در آن از اهل کرامت خدا شده‌اید. نفس‌های شما در آن ثواب تسبیح و ذکر خدا دارد و خواب شما ثواب عبادت. امام صادق علیه السلام می‌فرمایند: مَنْ لَمْ یغْفَرْ لَهُ فِی شَهْرِ رَمَضَانَ لَمْ یغْفَرْ لَهُ إِلَى قَابِلٍ إِلَّا أَنْ یشْهَدَ عَرَفَةَ؛ کسی که در ماه رمضان بخشیده نشود، تا سال آینده بخشیده نمی‎شود، مگر اینکه [روز] عرفه را درک کند. در اغلب دعاهای ماه مبارک رمضان این فراز ها به چشم می‌خورد. «اللَّهُمَّ ارْزُقْنِی حَجَّ بَیْتِکَ الْحَرَامِ»؛ خدایا روزى ما کن حج بیت‌الحرام را و همچنین «اللّهمُ اجعَلنا مِن عُتقائکَ مِنَ النّار»؛ خدایا ما را از آزادشدگانت از دوزخ قرار بده. ب) میهمان «إِنَّمَا فَرَضَ اللَّهُ الصِّیامَ لِیسْتَوِی بِهِ الْغَنِی وَ الْفَقِیر» خداوند روزه را واجب کرده تا بدین وسیله دارا و ندار (غنى و فقیر) مساوى شوند. (من لا یحضره الفقیه ج 2 ص 73) وَکُلُواْ وَاشْرَبُواْ حَتَّى یَتَبَیَّنَ لَکُمُ الْخَیْطُ الأَبْیَضُ مِنَ الْخَیْطِ الأَسْوَدِ مِنَ الْفَجْرِ ثُمَّ أَتِمُّواْ الصِّیَامَ إِلَى الَّلیْلِ؛ و بخورید و بیاشامید تا خط سفیدی روز از سیاهی شب در سپیده دم پدیدار گردد، پس از آن روزه را به پایان برسانید تا اول شب (سوره بقره 187) امیرالمؤمنین علیه السلام می‌فرمایند: أَقْوَى النَّاسِ مَنْ غَلَبَ هَوَاهُ؛ نیرومندترین مردم کسى است که بر خواهش نفس خود غلبه کند پیامبر (ص)  می‌فرمایند «وَ احْفَظُوا أَلْسِنَتَکُمْ وَ غُضُّوا عَمَّا لَا یَحِلُّ النَّظَرُ إِلَیْهِ أَبْصَارَکُمْ وَ عَمَّا لَا یَحِلُّ الِاسْتِمَاعُ إِلَیْهِ أَسْمَاعَکُمْ وَ تَحَنَّنُوا عَلَی أَیْتَامِ النَّاسِ یُتَحَنَّنْ عَلَی أَیْتَامِکُمْ وَ تُوبُوا إِلَی اللَّهِ مِنْ ذُنُوبِکُمْ.» زبان خود را از گفتار ناشایست نگاه دارید. دیدگان خود را از دیدن ناروا و حرام بپوشانید و گوش‌های خود را از شنیدن آنچه نادرست است، باز دارید. با یتیمان مردم مهربانی کنید تا بعد از شما با یتیمان شما مهربانی کنند. از گناهان خود به سوی خدا توبه و بازگشت کنید. پیامبر (ص) می‌فرمایند: فَاسْأَلُوا اللَّهَ رَبَّکُمْ بِنِیَّاتٍ صَادِقَةٍ وَ قُلُوبٍ طَاهِرَةٍ أَنْ یُوَفِّقَکُمْ لِصِیَامِهِ وَ تِلَاوَةِ کِتَابِهِ؛ از پروردگار خویش با نیت‌های راستین و دل‌های پاک، بخواهید که توفیق روزه این ماه و تلاوت قرآن در آن را به شما عنایت فرماید. امام صادق علیه‌السلام فرمود: إِنَّ مِنْ تَمَامِ الصَّوْمِ إِعْطَاءُ الزَّکَاةِ یعْنِی الْفِطْرَةَ کَمَا أَنَّ الصَّلَاةَ عَلَى النَّبِی ص مِنْ تَمَامِ الصَّلَاة؛ تکمیل روزه به پرداخت زکاة یعنى فطره است، همچنان که صلوات بر پیامبر صلى الله علیه و آله کمال نماز است. (وسائل الشیعه، ج 6 ص 221، ح 5) ج) سفره رحمت  امام رضا (ع) فرمود: مَنْ قَرَأَ فِی شَهْرِ رَمَضَانَ آیَهً مِنْ کِتَابِ اللَّهِ عَزَّ وَ جَلَّ کَانَ کَمَنْ خَتَمَ الْقُرْآنَ فِی غَیْرِهِ مِنَ الشُّهُور. هر کس ماه رمضان یک آیه از کتاب خدا را قرائت کند، مثل اینست که در سایر ماه‌ها تمام قرآن را بخواند. امام صادق (ع) فرمود: مَنْ فَطَّرَ صَائِماً فَلَهُ مِثْلُ أَجْرِهِ؛ هر کس روزه داری را افطار دهد، برای او هم مثل اجر روزه دار است. سید محمدرضا آل ایوب، رئیس اداره پژوهش مجمع جهانی اهل‌بیت(ع) انتهای‌پیام/‬‬
‫‫ بازیگر "میوه ممنوعه" درگذشت/ گلایه‌‌مندی از خانه‌نشینی در گفت‌وگو با تسنیم , صدیقه کیانفر بازیگر پیشکسوت تئاتر، رادیو و تلویزیون چشم از جهان فروبست. فوت او مرا به یادِ آخرین گپ و گفت با تسنیم انداخت که تمام ناراحتی‌هایش از رادیو، تلویزیون و سینما را به زبان آورد. , به گزارش خبرنگار فرهنگی خبرگزاری تسنیم، همین چندی پیش بود که او را در رادیو نمایش دیدم. بازیگر پیشکسوتی که نگاه و قدمش ما را یادِ خیلی از آثار تلویزیونی و سینمایی می‌انداخت. اتفاقاً در ماه مبارک رمضان امسال، شبکه آی‌فیلم یکی از سریال‌های نوستالژی‌اش را روی آنتن برد. "میوه ممنوعه" حسن فتحی که او نقش مادرِ هستی - هانیه توسلی- را بازی می‌کرد و یا در "گمگشته" نقش مادر نقش اصلی داستان - آتیلا پسیانی- را از او سراغ داریم. دلش برای هنرِ این مملکت می‌سوخت اما در این سال‌های اخیر، بسیار از بی‌توجهی و کم‌کاری ناراحت بود و در گپ و گفت با ما هم این نکته را یادآوری کرد "غصه می‌خورم وقتی می‌بینم جوان‌ها را پیر می‌کنند و من در خانه بیکار نشسته‌ام؛ این اتفاقات دلم را می‌شکند. من بارها گفته‌ام مسئولین باید توجه کنند هرکسی از راه رسید نگویند بیا بازی کن." امروز موسسه هنرمندان پیشکسوت اعلام کرد  صدیقه کیانفر بازیگر پیشکسوت تئاتر، رادیو و تلویزیون صبح امروز دوشنبه پنجم خردادماه در منزل شخصی خود به علت ایست قلبی درگذشت. کیانفر که متولد 1311 بود، فعالیت هنری خود را از سال 1336 در رادیو شروع کرده بود. وی در طول عمر هنری خود در آثار سینمایی متعددی از جمله «هامون»، «آپارتمان شماره 13»، «مأموریت آقای شادی»، «همسر» و «من زمین را دوست دارم» ایفای نقش کرده بود. «بچه‌های کوچه دوستی» هنگامه مفید، «همه بچه‌های من» مرضیه برومند، «بی‌گناهان» احمد امینی، «میوه ممنوعه» حسن فتحی و «رسم عاشقی» سعید سلطانی نیز از جمله مجموعه‌های تلویزیونی‌اند که صدیقه کیانفر در آن ها به ایفای نقش پرداخته بود. حضور در نمایش‌های «دریاچه پنهان» مسعود دلخواه و «هایلایت» سوسن‌پرور از جمله تجربیات تئاتری زنده یاد کیانفر بودند. چهارشنبه؛ مراسم تشییع در بهشت زهرا براساس این گزارش، رییس موسسه هنرمندان  پیشکسوت اعلام کرده  مراسم تشییع پیکر این هنرمند فقید ساعت 10:30 روز چهارشنبه هفتم خردادماه در قطعه هنرمندان بهشت زهرا (س) برگزار می شود و به دلیل جلوگیری از شیوع ویروس کرونا و رعایت پروتکل‌های بهداشتی برنامه‌ای در خانه هنرمندان ایران یا تالار وحدت برگزار نخواهد شد. یادم می‌آید در آخرین گفت‌وگویی که با او داشتم چنین می‌گفت: "غصه می‌خورم چرا تلویزیون مدت‌هاست مرا فراموش کرده و اخیراً فراموشی به سراغ رادیو هم رفته است." "یک زمانی 5 صبح به سر صحنه فیلمبرداری می‌رفتم و بعد از 24 ساعت مدام سرکار، بازی‌ام به سرانجام می‌رسید. می‌گفتم وای حیف شد که این پروژه تمام شد؛ هیچ‌وقت برای زیاد کار کردن اعتراض نکردم. تا توان داشتم کار کردم و الان هم توان دارم ولی نمی‌دانم چرا به من کار نمی‌دهند. چون پیر شدم به من کار نمی‌دهند ولی یادشان باشد پیر شدن دلیل بر بیکاری نیست." "عمرم را برای تلویزیون گذاشتم و هیچ‌کس توجه نکرد و حتی مسئولان هم توجه نکردند. اخیراً این فراموشی به سراغ رادیو هم رفته و متأسفانه مدت‌هاست مرا فراموش کرده‌اند. همیشه فکر می‌کردم رادیو خانه من است! آرزو می‌کنم به رادیو برگردم." "هیچ‌وقت از نظر مالی با هیچ کارگردانی مشکلی نداشتم. من برای مردم و برای دلم کار کردم. من هر وقت نقشی به من می‌دادند دیگر صدیقه کیانفر نبودم و سعی کردم با کاراکتر جدید زندگی کنم. اما به وقت بیماری و پیری، کنار گذاشته شدم. فراموش نکنند من در گذشته خیلی فیلم کار کردم. همیشه در صحنه بودم و الان فقط تنها کسی که با من کار می‌کند و من را به کار دعوت می‌کند "سوسن‌پرور" است. فقط اوست که فکر نمی‌کند ناتوانم یا توانا، سالمم یا ناسالم؛ او به این نکته توجه می‌کند که دوست دارم با عشق برای هنر این مملکت کار کنم." "من اگر مریض می‌شوم از غصه کار نکردن است. و غصه به بدن آسیب می‌زند و راهی بیمارستان می‌شوم. غصه می‌خورم وقتی می‌بینم جوان‌ها را پیر می‌کنند و من در خانه بیکار نشسته‌ام. این اتفاقات دلم را می‌شکند. من بارها گفته‌ام مسئولین باید توجه کنند هرکسی از راه رسید نگویند بیا بازی کن! هنرمندان با تجربه‌شان را به راحتی کنار نگذارند و فراموش نشوند. ما که هیچ‌وقت برای پول گرفتن چانه‌زنی نداشتیم و هنرمندان قانعی بودیم." جمله به جمله این گپ و گفت حزن‌انگیز و ناراحت‌‌کننده است و از این دست بی‌توجهی‌ها نسبت به هنرمندان پیشکسوت سراغ داشتیم و داریم؛ هنوز هم کاربلدهایی در خانه نشسته‌اند و به آنها توجهی نمی‌شود؛ تا زمانی که از دنیا بروند و حالا مراسم یادبودی را برای او برگزار کنند و واقعاً چه ارزشی دارد؟ تا زمانی که این هنرمندان پیشکسوت حضور دارند قدرشان را بدانیم و از آنها بر روی صحنه، قابِ تلویزیون و پرده نقره‌ای بهره ببریم؛ زمانی که رفتند دیگر تفاوتی نمی‌کند گردهم بیاییم و بگوییم چقدر انسانِ کاربلد و هنرمند توانمندی بود. تا هستند قدرشان را بدانیم.  خبرگزاری تسنیم درگذشت این هنرمند را به خانواده او و جامعه هنری تسلیت می‌گوید. انتهای پیام/  ‬‬
‫‫ ای که در ماه تو نمایان شد نعمت و فضل بی‌کران بدرود! , سید‌مهدی صدرالحفاظی شاعر در تازه‌ترین سروده خود به وداع با ماه رمضان پرداخته است. , به گزارش خبرنگار فرهنگیخبرگزاری تسنیم، سید مهدی صدرالحفاظی شاعر و استاد دانشگاه در تازه ترین سروده خود به وداع با ماه مبارک رمضان پرداخته است، این سروده که در اختیار خبرگزاری تسنیم قرار داده شده به شرح ذیل است: رمضان ماه میزبان بدرود!  می روی نَک ز پیشمان بدرود!  از فِراق تو ای مَه قرآن  رنج بر ما شود روان بدرود!  ای که دیروز بوده ای با ما  می‌روی آه ناگهان بدرود!  شد ورود تو مایه شادی رفتنت بر همه گران بدرود! ماه مهمانی خدا بودی ما به نزد تو میهمان بدرود! ای مَهِ شستشو ز عصیان‌ها  ماه تطهیر روح و جان بدرود!  ای گرامی‌ترینِ روز و شب ماه اعمال صالحان بدرود! شب قدر از هزار ماه افزون بود در ماه تو نهان بدرود!   نتواند که هیچ ماه دگر بشود باتو هم مکان بدرود! در تو یک آیه، ختم قرآن بود داده حق گنج شایگان بدرود!  ماه تو ماه قفل شیطان بود می‌شود مطلق العنان بدرود!  ای که در ماه تو نمایان شد نعمت و فضل بی‌کران بدرود! داشتی قافله پر از غفران  رخت بندد ز کاروان بدرود! کوله‌بار تو بود آرامش که بیاوردی ارمغان بدرود! در سپهر تو مرغِ روح ما کرد پرواز از آشیان بدرود! دسته گله‌ای معرفت چیدیم  از تو ای باغِ پرنیان بدرود! با تو همدم در آن زمان بودیم مونسِ روح و قلب و جان بدرود! کاش در ماه تو خدا ما را بپذیرد در امتحان بدرود! می‌روی ای مَه فضیلت و خیر  ماه‌ها را خدایگان بدرود! می‌روی و خدا کند باشیم سال دیگر شوی عیان بدرود!  تا بیاری بهارِ قرآن را بشود در به در خزان بدرود!  دوریت سخت جانگزا باشد می‌روی ماه دلستان بدرود! انتهای پیام/‬‬
‫‫ آشنایی با حق بسیار مهم فرزند که بر عهده پدر قرار دارد/ آیا می‌توان فرزندان را وادار به یادگیری قرآن کرد؟ , آموزش قرآن به فرزندان به‌عنوان حقی از طرف فرزند بر عهده والدین مطرح است؛ حقی که والدین و به‌خصوص پدران به هیچ بهانه‌ای نباید آن را نادیده بگیرند. , به گزارش خبرنگار فرهنگی خبرگزاری تسنیم، آموزش دادن قرآن کریم و احکام اسلامی به فرزندان توسط والدین و بزرگ‌ترهای خانواده به اندازه‌ای اهمیت دارد که در روایات و احادیث به عنوان یکی از حقوق فرزندان بر والدین از آن یاد شده است. به عبارت دیگر یکی از وظایف پدرها و مادرها در قبال فرزندان خود این است که آن‌ها را با قرآن کریم آشنا کنند و آداب اسلامی را به آن‌ها آموزش بدهند؛ آموزشی که نه‌تنها در دنیا وجب سعادت فرزندان و سرفرازی والدین خواهد شد، بلکه در آخرت و زندگی باقی که نیاز انسان به خیرات بیشتر از هر زمانی است، با پاداش فراوان و خیر بسیار برای فرزند و والدین همراه خواهد بود. خبرگزاری تسنیم در گفت‌وگویی که با دکتر طاهره محسنی، استاد حوزه و دانشگاه و کارشناس سبک زندگی اسلامی، انجام داده به اهمیت و جایگاه آموزش قرآن کریم و احکام اسلامی از سوی والدین به فرزندان پرداخته است. آن طور که این پژوهشگر قرآنی شرح می‌دهد، اهمیت آموزش خواندن قرآن به فرزندان به قدری است که حتی نقل شده که شخصی به نام عبدالرحمن سلمی، روزی خواندن سوره حمد را به یکی از فرزندان امام حسین علیه السلام آموزش داد. وقتی آن کودک به نزد پدر بزرگوار خود رفت و سوره حمد را برای ایشان خواند، امام حسین علیه السلام هزار دینار و هزار خلعت به عبدالرحمن به عنوان پاداش دادند و دهان او را پر از مروارید کردند. گروهی از مردمی که شاهد پاداش عبدالرحمن بودند، به این کار امام حسین علیه السلام خرده گرفته و اعتراض کردند که چرا امام این اندازه به او پاداش داده‌اند. اما ایشان فرمودند: «این پاداش کجا و پاداش او برای تعلیم دادن سوره حمد کجا؟» این حدیث مهم نشان می‌دهد که والدین هر اندازه که برای یادگیری قرآن و احکام اسلامی فرزند خود هزینه کنند، برای آن‌ها مفید خواهد بود و نباید در این زمینه دریغی داشته باشند. چون با این کار، فرزند آن‌ها به خیری دست پیدا می‌کند و باقیات صالحات برای خود آن‌ها هم خواهد بود.   این حق را جدی بگیرید آن طور که از روایت‌ها و احادیث مشخص می‌شود، آموزش قرآن به فرزندان یکی از حقوق فرزند بر والدین است. چه دلیلی وجود دارد که در بیان ائمه اطهار علیهم السلام، این اندازه بر آموزش قرآن تأکید شده است؟ همان طور که در سؤال اشاره کردید، آموزش قرآن به فرزندان به عنوان حقی از طرف فرزند بر عهده والدین مطرح است. این حق به ویژه در مورد پدران مصداق دارد و در احادیث به طور ویژه از پدران یاد شده که در قبال فرزندان خود وظیفه دارند به آن‌ها قرآن و احکام اسلامی را آموزش بدهند. یکی از احادیث معتبر و مهمی که به این حق فرزند که بر عهده پدرش قرار داده شده اشاره می‌کند، حدیثی به نقل از حضرت امیرالمؤمنین امام علی علیه السلام است که فرموده‌اند: «حق فرزند بر پدر این است که نام نیکو بر او بگذارد، نیکو تربیتش کند و به او قرآن را بیاموزد.» حتی آن حضرت در وصیت‌نامه‌ای که خطاب به فرزند ارشد خود، امام حسن مجتبی علیه السلام، نوشته و ثبت کرده‌اند، به این نکته اشاره دقیقی دارند. این مطلب در کتاب شریف نهج البلاغه هم درج شده است، مبنی بر اینکه آن حضرت فرموده‌اند: «چنین دیدم که قبل از هر چیز، کتاب خداوند عزوجل و تفسیر و تأویل آن و شرایع و احکام اسلامی و حلال و حرام آن را به تو آموزش دهم و جز این به چیزی نپردازم.»   بیشتر بخوانید:  زمینه‌های ظهور از منظر آیت‌الله‌ بهجت(ره)؛ چرا امام زمان(ع) از ما التماس دعا دارد؟  دشمنی‌های بی‌حد عموی پیامبر اکرم(ص)/ چرا ابولهب و همسرش در قرآن نفرین شده‌اند؟   آیا درست است که نتیجه بگیریم این مطلب به آن معناست که والدین به هیچ عنوان نمی‌توانند از زیر بار این مسئولیت شانه خالی کنند و نسبت به آن بی‌اهمیت باشند؟ همین طور است. این اندازه تأکید و تصریح حضرت امیرالمؤمنین علیه السلام بیانگر آن است که پدرها و مادرهای مسلمان با هیچ عنوان و هیچ بهانه‌ای نباید از آموزش قرآن کریم و همچنین احکام و امور اسلامی به فرزندان خود، غفلت کنند. این موضوع مطلبی است که حتی رسول خدا صلی‌الله علیه و آله هم به آن اشاره و تأکید داشته‌اند. نمونه آن مطلبی است که در کتاب حلیه الاولیا علیهم السلام نوشته شده، چنانکه شخصی به نام ابورافع که یکی از یاران و اصحاب پیغمبر اسلام صلی‌الله علیه و آله بوده، تعریف کرده که روزی آن حضرت به من فرمودند: «برای روز قیامت چه کاری کرده‌ای؟» من در جواب عرض کردم: «آیا برای آن روز باید پس‌انداز کنم؟» ایشان فرمودند: «بله، چقدر پول داری؟» گفتم: «40 هزار دینار دارم و همه را برای خداوند متعال می‌دهم.» نبی مکرم اسلام صلی‌الله علیه و آله فرمودند: «مقداری را ببخش و مقداری را نگه دار و به فرزندانت رسیدگی کن.» سؤال کردم: «آیا همان طور که ما بر فرزندان خود حق داریم، آن‌ها هم بر ما حق دارند؟» آن حضرت در جواب فرمودند: «بله. حق فرزند بر پدر این است که قرآن را به او آموزش بدهد.» پاداش بسیار برای آموزش قرآن بنا بر قاعده و حکمت الهی، طبیعی است که انجام هر حقی، پاداشی هم به همراه دارد. آیا برای آموزش قرآن به کودکان و نوجوانان، پاداشی هم در نظر گرفته شده است؟ بله. این کار اجر و پاداش بسیار زیادی که اتفاقاً بخش‌هایی از آن از سوی همان فرزندی به پدر و مادر داده می‌شود که به او قرآن را آموزش داده‌اند. باقیات صالحات نمونه‌ای از این پاداش است. یعنی زمانی که والدین از دنیا بروند و به رسیدن خیری از سوی دنیا امیدوار و محتاج باشند، قرآن خواندن همان فرزند و یا انجام کارهای خیر از سوی او، به عنوان پاداشی برای آن‌ها خواهد بود. اهمیت آموزش خواندن قرآن به فرزندان به قدری است که حتی نقل شده که شخصی به نام عبدالرحمن سلمی، روزی خواندن سوره حمد را به یکی از فرزندان امام حسین علیه السلام آموزش داد. وقتی آن کودک به نزد پدر بزرگوار خود رفت و سوره حمد را برای ایشان خواند، امام حسین علیه السلام هزار دینار و هزار خلعت به عبدالرحمن به عنوان پاداش دادند و دهان او را پر از مروارید کردند. گروهی از مردمی که شاهد پاداش عبدالرحمن بودند، به این کار امام حسین علیه السلام خرده گرفته و اعتراض کردند که چرا امام این اندازه به او پاداش داده‌اند. اما ایشان فرمودند: «این پاداش کجا و پاداش او برای تعلیم دادن سوره حمد کجا؟» این حدیث مهم نشان می‌دهد که والدین هر اندازه که برای یادگیری قرآن و احکام اسلامی فرزند خود هزینه کنند، برای آن‌ها مفید خواهد بود و نباید در این زمینه دریغی داشته باشند. چون با این کار، فرزند آن‌ها به خیری دست پیدا می‌کند و باقیات صالحات برای خود آن‌ها هم خواهد بود. درآمد معلمان و مدرسان قرآن با این توضیحات درآمدی که عده‌ای از طریق آموزش قرآن به کودکان دریافت می‌کنند، برکت زیادی دارد؟ بله. در همین زمینه در کتاب الکافی نوشته شده است که امام صادق علیه السلام در پاسخ به سؤال فضل بن ابی قره در خصوص اینکه بعضی از مردم می‌گویند درآمد معلم قرآن حرام است، فرمودند: «دروغ می‌گویند. آن‌ها دشمن خدا هستند و با این بهانه‌ها می‌خواهند قرآن تعلیم داده نشود. اگر کسی مبلغی هم اندازه دیه فرزندش به معلم قرآن بدهد، برای معلم حلال است.» سؤالی که شاید برای عده‌ای ایجاد شود، این است که آیا والدین می‌توانند به جای اینکه خودشان به فرزند خود قرآن را آموزش بدهند، آن‌ها را به مراکز آموزش قرآن بفرستند؟ آیا با این کار، حق خود را نسبت به فرزندشان ادا کرده‌اند؟ این حق چگونه ادا می‌شود؟ هیچ فرقی ندارد که پدر و مادری، خودشان، قرآن خواندن و احکام اسلامی را به فرزند خود آموزش بدهند یا اینکه او را به معلمی بسپارند تا این مسئولیت را بر عهده بگیرد. در هر حال ائمه اطهار علیهم السلام، پدران و مادران را برای انجام این وظیفه بسیار مهم تشویق کرده و اجر و پاداش معنوی خدا را در برابر این عمل یادآور شده‌اند. تا اندازه‌ای که امام حسن عسکری علیه السلام فرموده‌اند: «خداوند پاداش زیادی به پدر و مادر عنایت می‌کند، اما آن‌ها با شگفتی سؤال می‌کنند پروردگارا! این همه لطف و تفضل درباره ما به چه دلیل است؟ اعمال ما شایسته چنین پاداشی نبوده! در جواب به آن‌ها گفته می‌شود: این همه عنایت و نعمت پاداش شماست که به فرزند خود کتاب خدا (قرآن) آموخته‌اید و او را در آئین اسلام بصیر و بینا تربیت کرده‌اید.» باقیات صالحات پدر و مادر با این مطالب، داشتن فرزند صالحی که با قرآن مأنوس باشد و خیرش به مردم برسد از برکاتی است که هم در این دنیا گره از مشکلات والدین باز می‌کند و هم در آخرت به دادشان می‌رسد. بله. اتفاقاً آموزش دادن قرآن و احکام اسلامی یکی از راه‌های تربیت چنین فرزندی است. در کتاب مجمع البیان به نقل از رجاء بن حیاه نوشته شده است که یک روز در دوران کودکی همراه پدرم، کنار معاذ بن جبل که یکی از یاران و اصحاب پیغمبر اکرم صلی‌الله علیه و آله بود، نشسته بودیم. معاذ به پدرم گفت: «این پسر که همراه توست کیست؟» پدرم در جواب گفت: «این پسرم رجاء است.» معاذ گفت: «آیا قرآن به او آموخته‌ای؟» پدرم جواب داد: «نه!» معاذ گفت: «به او قرآن را آموزش بده. چون از پیامبر اکرم صلی‌الله علیه و آله شنیدم که فرمودند هیچ مردی نیست که قرآن را به فرزندش بیاموزد، مگر آنکه در روز قیامت تاج پادشاهی بر سر پدر و مادر آن فرزند می‌گذارند و دو لباسی که مردم مانندش را ندیده‌اند به آن‌ها می‌پوشانند.» بعد از آن، دستش را روی شانه من گذاشت و گفت: «فرزندم! اگر توانستی در روز قیامت چنین جامه‌هایی را بر پدر و مادرت بپوشانی، این کار را بکن.» مانند این روایت از رسول خدا صلی‌الله علیه و آله نیز نقل شده که فرموده‌اند: «کسی که به فرزندش قرآن بیاموزد، در روز قیامت پدر و مادرش را صدا می‌زنند و دو جامه بر آنان می‌پوشانند که از نور آن‌ها چهره‌های بهشتیان روشن می‌شود. همچنین هر کسی که به فرزندش قرآن بیاموزد، خداوند در روز قیامت گردنبندی بر گردن او می‌بندد که اولین و آخرین خلایق از آن به شگفت می‌آیند.» در حدیث دیگری عنوان شده که پیامبر اکرم صلی‌الله علیه و آله فرموده‌اند: «در روز قیامت، قرآن کریم، مرد رنگ‌پریده‌ای را می‌آورد و به پروردگار متعال می‌گوید پروردگارا! من موجب شدم که این مرد روزهایش را به تشنگی روزه و شب‌هایش را به بیداری نماز شب بگذراند و امیدش را به رحمت تو تقویت کردم و آرزویش را به آمرزش تو وسعت بخشیدم. پس با او چنان رفتار کن که من و او به تو گمان داشتیم. خداوند متعال نیز می‌فرماید فرمان پادشاهی را به دست راست و فرمان جاودانگی را به دست چپش بدهید و او را در کنار همسرش قرار دهید و بر پدر و مادرش چنان خلعتی بپوشانید که دنیا و هر چه در آن بوده با ارزش آن برابری نکند. در این زمان همه خلایق، به پدر و مادر او نگاه می‌کنند و به آن دو احترام می‌گذارند. آن دو به خود نگاه می‌کنند و از آن خلعت خوشحال می‌شوند و می‌گویند پروردگارا! این از چه رو به ما داده شده، در حالی که اعمال ما شایسته چنین خلعتی نبوده؟ خداوند متعال می‌فرماید علاوه بر آن، تاج کرامت هم بر سر شما می‌نهم که مانند آن را هیچ بیننده‌ای ندیده، هیچ شنونده‌ای آوازه‌اش را نشنیده و هیچ اندیشنده‌ای فکرش را هم نکرده است. پس گفته می‌شود این پاداش آن است که به فرزندتان قرآن آموختید و او را در دین اسلام دانا و بینا کردید.» آموزش روخوانی یا حفظ قرآن؟ یک سؤال دیگر در اینجا مطرح می‌شود. منظور از آموزش قرآن چیست؟ آیا تنها روخوانی قرآن مورد نظر است و یا حفظ قرآن کریم؟ هر دو مورد نظر است و هر کدام پاداش ویژه خودش را دارد. آن طور که در کتاب بحار الانوار نوشته شده، رسول خدا صلی‌الله علیه و آله در حدیثی اجر و پاداش والدینی که روخوانی و حفظ قرآن را فرزندان خود می‌آموزند را فرموده‌اند؛ مبنی بر اینکه: «هر کس روخوانی قرآن را به فرزندش بیاموزد، خداوند گناهان اول و آخر او را می‌بخشاید و هر کسی که حفظ آن را به او بیاموزد، خداوند در روز قیامت او را به صورت ماه شب چهارده برمی‌انگیزد و به فرزندش گفته می‌شود بخوان! پس هر آیه‌ای را که او بخواند، خداوند متعال به موجب آن یک درجه پدرش را بالا می‌برد تا به آخرین آیه‌ای که از قرآن می‌داند، برسد.» تشویق به جای تحمیل این احتمال وجود دارد که بعضی از کودکان یا نوجوانان از یادگیری قرآن خودداری کنند و یا اشتیاق این آموزش را نداشته باشند. در این صورت وظیفه والدین چیست؟ آیا می‌توانند با زور و اجبار آن‌ها را وادار به یادگیری کنند تا این حق را اجرا کرده باشند؟ زور و اجبار در دین اسلام هیچ جایی ندارد. درواقع هیچ کدام از آداب اسلامی با اجبار و تحمیل عملی نمی‌شوند. نمونه بارز آن سیره پیغمبر گرامی اسلام صلی‌الله علیه و آله است. آن حضرت در دوران تبلیغ دین اسلام، هیچ کسی را وادار به پذیرش و یادگیری قرآن و آداب اسلام نکردند. حتی خدای تعالی در سوره مبارکه «ق» خطاب به آن حضرت می‌فرماید: «وَ مَا أَنتَ عَلَیهِم بِجَبَّارٍ؛ و تو مأمور به اجبار آن‌ها (به ایمان) نیستی.» همچنین در سوره مبارکه غاشیه تأکید می‌فرماید که: «فَذَکرْ إِنَّمَا أَنتَ مُذَکرٌ؛ لَّسْتَ عَلَیهِم بِمُصَیطِرٍ؛ پس تذکر بده که تو فقط تذکردهنده هستی؛ تو سلطه‌گر بر آن‌ها نیستی که (بر ایمان) مجبورشان کنی.» از این آیات شریفه مشخص می‌شود که اگرچه پدر و مادر مسلمان باید فرزند خود را به سمت اسلام و یادگیری آموزه‌های اسلامی دعوت کنند اما نمی‌توانند فرزند خود را به این کار وادار کنند. روش آموزش قرآن به فرزندان پس با فرزندانی که از یاد گرفتن قرآن و احکام اسلامی طفره می‌روند، چه باید کرد؟ بهترین روش آموزش دادن قرآن و آداب اسلامی به کودکان و نوجوانان، همان شیوه پیغمبر اکرم صلی‌الله علیه و آله است. چگونه؟ پیغمبر اسلام صلی‌الله علیه و آله به صورت مداوم زمینه آشنایی مردم با قرآن و احکام اسلامی را ایجاد می‌کردند تا مردم به یادگیری این احکام مشتاق شوند. زیرا آن حضرت به خوبی می‌دانستند که اگر بنای آموزش اسلامی بر اجبار و تحمیل قرار بگیرد، خیلی زود دچار شکست می‌شود و کمتر کسی مایل به روی آوردن به دین اسلام خواهد شد. به همین ترتیب، پدر و مادر می‌توانند فضای خانه را طوری طراحی و اداره کنند که فرزندان، خود به خود نسبت به یادگیری قرآن علاقه‌مند شوند و با الگوبرداری از رفتار والدین، آداب اسلامی را یاد بگیرند. در این شیوه، پدر و مادر و بزرگ‌ترهای خانواده باید مراقب باشند تا از خطاهای احتمالی جلوگیری کرده و طوری رفتار کنند که کودک و نوجوان بتواند زیبایی و آرامش موجود در دین اسلام را درک کند و به ذهن بسپارد. انتهای پیام/‬‬
‫‫ هند و اروپا با کرونا کنار آمدند , سینمای هند و ایتالیا با وجود کرونا و عدم بهبودی کامل شرایط فعلی تصمیم به ادامه فعالیت صنعت سینما گرفتند. , به گزارش خبرنگار فرهنگی خبرگزاری تسنیم، روند کرونا در کشورهای آسیایی و اروپایی چندان روبه بهبود نرفته است اما با این حال برخی از کشورها مانند ایتالیا که جزو مبتلاترین کشورهای اروپایی به حساب می‌آمد تصمیم گرفته است تا در کنار بازگشایی سینماها حتی جشنواره‌های خاصی مانند ونیز را راه‌اندازی کند.  با این حساب یکی دیگر از جشنواره‌های سینمایی که احتمال تعطیلی آن می‌رفت امسال به کار خود ادامه می‌دهد و شاهد فعالیت آن خواهیم بود. البته این موضوع با فرض شکست کرونا خواهد بود و در صورتی که پیک بیماری شدت بگیرد امکان بازگشت به شرایط اولیه نیز ممکن خواهد بود.  اما در کنار ایتالیا هند نیز با انتشار چندین بند، دستورالعمل بهداشتی از سرگیری فیلمبرداری و صنعت تولید را آغاز کرده است. مواردی مانند پوشیدن ماسک، همراهی پزشک و ماشین اورژانس، ضدعفونی کردن فضای کار و... برخی از موارد مذکور است.  هند جزو پرکارترین کشورها در صنعت سینما است و با استمرار روال کاری فیلم‌های بالیوودی نیز به چرخه کار بازخواهند گشت.  البته ذکر این نکته که چند درصد از مردم هند حاضرند به سینماها برگردند مهم است. به نقل از رسانه‌های خارجی یک نظرسنجی که در 58 شهر هند انجام شده نشان می‌دهد 28 درصد مخاطبان سینماها آماده‌اند تا با بازگشایی سینماها، به تماشای فیلم بروند. 47 درصد هم گفته‌اند دو سه هفته‌ای صبر می‌کنند و 19 درصد گفته‌اند تا دو یا سه ماه دیگر سینما نمی‌روند. مطالب فوق نشان می‌دهد که ادامه تعطیلی سینماهای جهان ضرر و زیان بسیار زیادی دارد که برخی از کشورهای بسیار آلوده را وادار کرده است حتی در شرایط بحرانی صنعت و چرخه‌های تولید و نمایش سینما را باز کنند. انتهای پیام/‬‬
‫‫ مصوبات هفتمین جلسه کارگروه بررسی آسیب‌های کرونا در سینما اعلام شد , علاوه بر سینماها، شرکت‌های پخش، لابراتورها و استدیوهای صدا نیز مورد حمایت سازمان سینمایی قرار گرفتند. , به گزارش خبرگزاری تسنیم، به شرکت‌های پخش که در سال 1398 حداقل 2 فیلم اکران کرده باشند و سینماهای بخش خصوصی، لابراتوارها و استودیوهای صدا که پرسنل خود را در سال 1399 اخراج نکرده باشند معادل 3 برابر 23 درصد سهم کارفرما در لیست بیمه دی ماه سال 1398 کمک بلاعوض می‌شود. این حمایت‌ها از مصوبات هفتمین جلسه کارگروه بررسی آسیب‌های کرونا در سینما بود که صبح امروز به ریاست حسین انتظامی در سازمان سینمایی برگزار شد. روابط عمومی سازمان سینمایی، از شروط این حمایت‌ها یکسان بودن نام کارگاه و نام مؤسسه دارای مجوز از سازمان سینمایی و همچنین ارائه لیست بیمه دی سال 1398 و فروردین 1399 حداکثر تا 10 تیرماه حسب مورد به دفتر نظارت بر عرضه و نمایش یا دفتر توسعه فناوری سینمایی و سمعی و بصری سازمان سینمایی است که این زمان قابل تمدید نیست. در این جلسه «سیدمحمدمهدی طباطبایی‌نژاد» معاون ارزشیابی و نظارت سازمان سینمایی گزارشی از اکران آنلاین فیلم‌ها ارائه کرد. همچنین گزارشی از روند اجرای مصوبات قبلی کارگروه مانند کمک هزینه یک میلیون تومانی به 1700 عضو خانه سینما در دو نوبت ارائه و از همکاری مسئولانه خانه سینما قدردانی شد. وام سیصد میلیونی به 21 فیلم متقاضی اکران نوروز، کمک 50 میلیونی به فیلم‌های اکران آنلاین و کمک 60 میلیون تومانی برای تبلیغات مجدد فیلم‌هایی که در اسفند 1398 در حال اکران بوده‌اند دیگر موارد مطرح شده بود که بر اجرای آن تأکید شد. بحث و تبادل نظر درخصوص بازگشایی سینماها و سیاست‌های اکران برای بازگشایی از دیگر موارد مطرح شده در این جلسه بود. منوچهر شاهسواری مدیرعامل خانه سینما، سید حسین سیدزاده مدیرعامل صندوق اعتباری هنر، غلامرضا موسوی دبیر شورای عالی تهیه‌کنندگان و معاونان سازمان سینمایی اعضای این کارگروه‌اند. انتهای پیام/‬‬
‫‫ اخبار تلویزیون|از انیمیشن "قند و شکر" شبکه دو تا سریالی درباره "پرونده‌های امنیت‌ملی , مجموعه انیمیشن "قند و شکر" از تولیدات مرکز پویانمایی صبا است که شبکه دو سیما روی آنتن می‌برد؛ مجموعه تلویزیونی "پیدا و پنهان" با موضوع پرونده‌های امنیت ملی کشور پخش می‌شود و به دلیل همزمانی پخش فوتبال لیگ آلمان، "سرباز" روی آنتن نمی‌رود. , به گزارش خبرگزاری تسنیم، اخبار کوتاه تلویزیون را در ادامه بخوانید: "خودرو تهران 11" از امروز در آی‌فیلم2 سریال "خودرو تهران 11" از امروز برای مخاطبان آی‌فیلم در افغانستان و تاجیکستان پخش می‌شود.  داستان سریال "خودرو تهران 11" مربوط به یک خودرو پراید است که هر قسمت به دست گروه تازه‌ای می‌افتد و ماجراهای جدیدی را به دنبال دارد. این خودرو در نهایت باعث آشنایی و ازدواج 2 نفر از مالکان آن می‌شود. رضا بابک، سیروس گرجستانی، ثریا قاسمی، محمود بصیری، رضا فیاضی، امیرحسین صدیق و امراله صابری در این مجموعه به ایفای نقش پرداخته‌اند. این سریال به کارگردانی مرضیه برومند و تهیه‌کنندگی وحید نیکخواه، هر روز ساعت 17 به‌ وقت تهران و کابل و 17:30 به‌وقت دوشنبه تاجیکستان راهی آنتن می‌شود. بازپخش آن نیز در سه نوبت با فاصله 6 ساعت قابل مشاهده است. وحشت دختر سوری در "عکس‌های تکان دهنده" برنامه "عکس‌های تکان دهنده" این هفته به بررسی عکس دختر سوری که از دیدن دوربین عکاسی وحشت کرده بود، می‌پردازد. در  برنامه این هفته «عکس‌های تکان‌دهنده» تصویر دختر 4 ساله هنگامی که یک خبرنگار با دوربین به او نزدیک می‌شود تا عکسی از او بگیرد؛ با تصور اینکه سلاحی به سوی او نشانه رفته است، به نشانه تسلیم دستان خود را بالا گرفت، مورد بررسی قرار می‌گیرد. این برنامه که در هر قسمت یکی از ماندگارترین عکس های تاریخ را مورد بررسی قرار می‌دهد، این بار به سراغ عکسی رفته که با واکنش‌های متفاوتی در شبکه‌های اجتماعی همراه شده است، یک دختر آواره سوری در اردوگاه «اطمه» گرفته شده است. پس از کشته شدن پدر این دختر بچه سوری، وی به همراه مادر و 3 برادرش در این اردوگاه زندگی می‌کند. این خبرنگار تأکید کرد که این دختر بچه به حدی از دوربین ترسیده بود که دستان خود را بالا گرفت. این دختر نه تنها نسبت به اسلحه، بلکه نسبت به دوربین واکنش نشان می‌دهد، زیرا او فقط در جنگ اسلحه دیده است. "عکس‌های تکان‌دهنده" کاری از واحد برنامه‌های شبکه پرس تی‌وی به تهیه کنندگی کیانوش الطافی است که برای مخاطبان اسپانیایی زبان شبکه هیسپان‌تی‌وی زبانگردانی شده است و روزهای پنجشنبه ساعت 01:45 به وقت تهران پخش می‌شود و تکرار آن همان روز ساعات 04:45، 13:45 و جمعه ساعت 10:15 و یکشنبه ساعت 04:15 و 20:45 روی آنتن هیسپان‌تی‌وی می‌رود. چالش‌های رژیم صهیونیستی در مقابله با کرونا از نگاه پرس‌تی‌وی نقد و بررسی چالش‌های رژیم صهیونیستی در مقابله با ویروس کرونا در برنامه این هفته "داخل اسرائیل" در شبکه پرس‌تی‌وی انجام می‌شود. این برنامه با نگاهی به اعتراضات جامعه یهودیان ارتدکس اسرائیل نسبت به اعمال محدودیت‌های ناعادلانه برای آنها توسط رژیم صهیونیستی به منظور مقابله با کرونا به بحث و بررسی وضعیت شیوع کرونا در رژیم صهیونیستی و کارهایی که این رژیم برای جلوگیری از گسترش این ویروس در دست اقدام دارد، می‌پردازد. در این برنامه ضمن اشاره به اعتراضات علیه تصمیم‌های سران این رژیم مبنی بر اعمال تبعیض علیه گروه‌های مختلف در اسرائیل و حمایت از یهودیان سکولار، سابقه رژیم صهیونیستی در سرکوب یهودیان فوق ارتدکس و استانداردهای دوگانه این رژیم در مقابله با کرونا و سخت‌گیری‌های بیش از حد در برخی از مناطق مورد نقد و تبادل نظر قرار می‌گیرد. این برنامه همچنین با نگاهی به درگیری‌های نیروهای پلیس رژیم صهیونیستی و یهودیان فوق ارتدوکس که اغلب در مناطق فقیرنشین زندگی می‌کنند، اظهارات مقامات رژیم صهیونیستی درباره مسأله شیوع کرونا در اسرائیل را مورد واکاوی قرار خواهد داد. "داخل اسراییل" به تهیه‌کنندگی حسین الشیماری چهارشنبه 7 خردادماه ساعت 9 صبح به وقت تهران به مدت 25 دقیقه از شبکه پرس‌تی‌وی پخش می‌شود. تکرار این برنامه چهارشنبه ساعت 22، پنجشنبه ساعت 16، جمعه ساعت 20، دوشنبه ساعت 19:20 و سه‌شنبه ساعت 22 پخش خواهد شد. مستند "دو تا کافی نیست" در شبکه پنج سیما مستند «دو تا کافی نیست» سه‌شنبه 6 خردادماه ساعت 11:30 از شبکه پنج سیما پخش می‌شود. این مستند به زندگی دانشجویی زوج جوانی می‌پردازد که علی‌رغم برخی مشکلات مالی، زندگی مشترک را آغاز کرده و بعد از مدتی نیز صاحب فرزند می‌شوند. این زوج هر دو از نخبگان ریاضی کشورند و مرد این خانواده دانشجوی دکترای ریاضی است. "دو تا کافی نیست؟" مستندی به نویسندگی و کارگردانی مهدی صدیقی و تهیه‌کنندگی محمدرضا کردلو به مدت 28 دقیقه از شبکه پنج سیما پخش می‌شود. "قند و شکر" روی آنتن شبکه دو مجموعه پویانمایی "قند و شکر" به کارگردانی شهرام خوارزمی با تکنیک دوبعدی در 26 قسمت 7 دقیقه‌ای برای گروه سنی کودک خردسال ساخته شده است. در هر قسمت از "قند و شکر" یک داستان از مجموعه داستان‌های کهن ایرانی به صورت نظم و نثر مطرح شده و کودکان را با آموزه‌های اخلاقی آشنا می‌کند. در واقع داستان‌های این انیمیشن به صورت اپیزودیک و برگرفته از کتاب‌هایی همچون مرزبان نامه، کلیله و دمنه، مثنوی و برخی دیگر است که دارای فضایی فانتزی و موزیکال برگرفته شده است تا برای مخاطبان کودک و خردسال جذابیت داشته باشد.   در این مجموعه از شعر و موسیقی، دقت در طراحی شخصیت، فرم روایت داستان، انتخاب گرافیک و تصویرسازی، نمادهای ایرانی، فضاسازی و رنگ و لعاب بهره گرفته شده است.  این مجموعه هر روز ساعت 15 از شبکه دو سیما پخش می‌شود. پخش مستندی درباره کهنه سربازان اخراج شده از خاک آمریکا مستند "کهنه سربازان بی‌وطن" از جدیدترین تولیدات شبکه پرس‌تی‌وی به‌زودی در کنداکتور پخش این شبکه قرار می‌گیرد. این مستند به تهیه‌کنندگی محمد تقی یازرلو و کارگردانی محمد طیب به بررسی وضعیت کهنه‌سربازان غیرآمریکایی که به امید دریافت شهروندی آمریکا در افغانستان و عراق جنگیده‌اند می‌پردازد. در این مستند سرگذشت جمعی از سربازانی که با وعده دریافت حق شهروندی آمریکا در سالیان گذشته از کشورهای مختلف راهی افغانستان، عراق و سایر عملیات نظامی در ارتش آمریکا شده و پس از پایان دوره فعالیتشان با خلف وعده سران آمریکایی مواجه شده‌اند مورد بررسی قرار می‌گیرد. در این مستند که تولید آن از آبان سال گذشته آغاز شده و هم اکنون مراحل تدوین را پشت سر می‌گذارد، با گروهی از این کهنه سربازان درخصوص وضعیت کنونی و تجربه حضور در ارتش آمریکا و سختی‌هایی که با آن مواجهند گفت‌وگو شده است. تصویربرداری این پروژه در نقطه صفر مرزی آمریکا و مکزیک در یکی از کمپ‌های اصلی کهنه سربازان اخراج شده از خاک آمریکا صورت گرفته است. مستند "کهنه سربازان بی‌وطن" توسط شبکه پرس‌تی‌وی و با همکاری شرکت فیلمار ایتالیا تولید شده و سونیا سرلک (مدیر تولید و مشاور کارگردان)، جیمی مزبرگ (مدیر تصویربرداری) و محمد طیب (تدوینگر) از جمله عوامل تهیه و تولید آنند. گفت‌وگوی مهران مدیری با فلورا سام در "دورهمی" فلورا سام بازیگر و فیلمساز به گفت‌وگو با مهران مدیری در برنامه "دورهمی" می‌نشیند. برنامه "دورهمی" در تازه‌ترین قسمت خود امشب، سه‌شنبه گفت‌وگوی مهران مدیری با فلورا سام، بازیگر و فیلمساز را روی آنتن می‌برد. این برنامه در ادامه ویژه‌برنامه‌های عیدانه "دورهمی" به مناسبت عید فطر به ضبط و تولید رسیده است که ساعت 21 به پخش خواهد رسید. تکرار این گفت‌وگو نیز فردا، هفتم خردادماه در  ساعات یک بامداد، 7:30 و 14 بعد از ظهر در کنداکتور شبکه نسیم قرار می‌گیرد. «مرضیه»، «ما فرشته نیستیم»، «بی‌قرار» و «باغ سرهنگ» از آخرین سریال‌های تلویزیونی فلورا سام است که آن را در مقام کارگردان ساخته است. «قرارمون پارک شهر» نیز فیلمی سینمایی او و محصول سال 1395 است. پیدا و پنهان پرونده‌های امنیت ملی کشور روی میز شبکه سحر مجموعه تلویزیونی "پیدا و پنهان" با موضوع پرونده‌های امنیت ملی کشور و زندگی چند مأمور امنیتی و اطلاعاتی، از امشب سه‎شنبه 6 خرداد، در کانال اردوی شبکه سحر پخش می‌شود. این سریال 7 قسمتی به کارگردانی آرش معیریان و شهرام شاه حسینی، یک سریال اپیزودیک است و در هر قسمت ضمن روایت زندگی چند مامور امنیتی وزارت اطلاعات، یکی از پرونده‌های امنیت ملی کشور به صورت داستان بازگشایی می‌شود و تلاش سربازان گمنام امام زمان در حفاظت از مردم و کشور به نمایش گذاشته می‌شود. در این مجموعه فرامرز قریبیان، بیژن امکانیان، احمد ساعتچیان، کوروش سلیمانی، امیرحسین آرمان، حمید ابراهیمی، ناصر آقایی، حمیدرضا پگاه، میرطاهر مظلومی، بیژن افشار، شهروز ابراهیمی، مریم معصومی، الیزابت امینی، سیما خضرآبادی، طوفان مهردادیان، متین حیدرنیا، احسان عیوضی نژاد، حمیدرضا مولانا و سهیل فدایی از بازیگران اصلی «پیدا و پنهان»‌اند. مدیر دوبلاژ سریال «پیدا و پنهان»، امیر علی زینلی است و از امشب بجز یکشنبه‌ها هر روز به مدت 45 دقیقه ساعت 22 به وقت تهران از کانال اردوی شبکه جهانی سحر پخش می‎شود. نمایش «آسمان من» در شبکه الکوثر مجموعه تلویزیونی «آسمان من» به کارگردانی محمدرضا آهنج و تهیه‎کنندگی سازمان هنری رسانه ای «اوج» از شبکه الکوثر پخش می‌شود. این سریال روایت پروازی آرام است که البته برای رسیدن به این هدف، افراد زیادی تلاش می‌کنند تا یک پرواز آرام و آسوده به مقصد برسد، به عبارتی این مجموعه داستان اشخاصی بی‎ادعا است که سفری خوش را برای مسافران هواپیما آرزو می‌کنند. طبق اسناد و مدارک ثبت شده در سال 1362 چندین مورد هواپیما ربایی در این سال اتفاق افتاده است که شش قسمت اول ماجرای این هواپیما ربایی‌ها را به تصویر می‌کشد و پس از آن با یک جهش 25 ساله، با تلاش نیروهای امنیت پرواز (سپاه پاسداران انقلاب اسلامی) برقراری کامل امنیت در طی پروازهای مختلف و خنثی سازی حرکت گروه‌های تروریستی منعکس می‌شود. زبانگردانی و ترجمه این سریال به زبان عربی در شبکه آی فیلم انجام شده است و دانیال حکیمی، حسن پورشیرازی، آتیلا پسیانی، امین حیایی، حامد بهداد، فرهاد جم، پژمان بازغی، سروش صحت، رحیم نوروزی، الهام چرخنده، سودابه بیضایی، امیر آقایی و نبی‎الله پیرهادی بازیگرانی هستند که در «آسمان من» نقش آفرینی کرده‎اند. مجموعه تلویزیونی «آسمان من» هر شب از ساعت 1:05 به وقت تهران در 29 قسمت 45 دقیقه‎ای با زمان تکرار همان روز ساعت 14:05، روی آنتن شبکه الکوثر می‎رود. امشب «سرباز» پخش نمی‌شود سریال «#سرباز» به کارگردانی هادی مقدم دوست و تهیه کنندگی محمدرضا شفیعی که هرشب از شبکه سه سیما روی آنتن می‌رود به دلیل پخش فوتبال دورتموند و بایرن مونیخ، سه‌شنبه 6 خردادماه پخش نخواهد شد. «#سرباز» که در 50 قسمت ساخته شده، هرشب ساعت 20:30 از شبکه سوم سیما روی آنتن می‌رود. آرش مجیدی، الیکا عبدالرزاقی، پدرام شریفی، رویا تیموریان، نیما شعبان نژاد، سیاوش خیرابی، علی عامل هاشمی، جمال اجلالی، اسماعیل محرابی، گلوریا هاردی، افسانه کمالی، جواد خواجوی، فرحناز منافی ظاهر، کاوه آهنگر، مهتاب ثروتی، محبوبه صادقی، مهدی مستبصری و دریا بخشنده … از بازیگران این مجموعه تلویزیونی‌اند. «#سرباز» حکایت سرباز وظیفه‌ای به نام یحیی، همسرش یلدا و رفقای هم خدمتی اش است و در خلاصه داستان «سرباز» آمده است: در وفای عشق تو مشهور خوبانم چو شمع، شب نشین کوی سربازان و رندانم چو شمع... انتهای پیام/  ‬‬
‫‫ وزیریان: حضور هنرمند در حرم مطهر امام رضا(ع) معادلات ذهنی‌اش را تغییر می‌دهد , علی وزیریان؛ هنرمند نقاش و طراح گرافیک که همزمان با روز قدس در جوار بارگاه قدس امام رضا(ع) اثر هنری خلق کرده است، می‌گوید که  اگر موضوع کار معنوی باشد، خروجی آن حال و هوای دیگری خواهد داشت. , به گزارش خبرنگار فرهنگی باشگاه خبرنگاران پویا، علی وزیریان هنرمند نقاش و طراح گرافیک درباره علت انتخاب طرحی از مسجد بیت‌المقدس برای خلق تابلوی نقاشی‌اش در آئین «بر آستان قدس» گفت: هنرمند وقتی هنرمند در فضایی مثل حرم مطهر امام رضا(ع) قرار می‌گیرد، معادلات ذهنی و ایده‌هایش تغییر می‌کند؛ اتفاقی که تقریباً برای اکثر طراحان و هنرمندانی که به حرم امام رضا(ع) آمده‌اند و در این برنامه شرکت کرده‌اند، افتاد نیز مشابه است. وی افزود: طرح و اسکیسی که قبل از روز قدس روی کارم زدم، در ادامه کاملاً تغییر کرد؛ چراکه حال و هوای فضایی که در آن قرار داشتیم، بر روند کارمان بسیار موثر بود؛ یعنی اگر این ورکشاپ‌ها در آتلیه برگزار می‌شد، در مقایسه با چنین مکانی نتیجه‌ کار به‌کلی متفاوت بود؛  اگر موضوع کار مذهبی و معنوی باشد، خروجی آن نیز حس و حال دیگری خواهد داشت.  این هنرمند درباره تاثیر فعالیت‌های هنری در رساندن پیام‌هایی مانند پیام روز قدس، بیان کرد: ما بارها شنیده‌ایم که درباره‌ شب قدر می‌گویند شبی است که باید آن را زنده نگه داشت؛ یعنی اصل اول برای شب قدر این است که بیدار باشیم و اعمالی نظیر ذکر گفتن و خواندن ادعیه در مرحله بعد قرار دارد‌؛ در مورد روز قدس هم همین است. اهمیت این روز برای ما که در حرم مطهر امام رضا(ع) آن را سپری کردیم، این است که در درجه اول، آن را زنده نگه داریم. حال در مورد شب قدر، بعد از احیا و شب‌زنده‌داری، به اذکار و ادعیه می‌رسیم و در مورد روز قدس نیز به خلق آثار هنری رسیدیم. وی تصریح کرد: نیاز بود هریک از ما درک کنیم که چقدر می‌توان به این اصل نزدیک شد و این زنده نگه داشتن و پاسداشت را به بهترین نحو به سرانجام رساند؛ همه ما سعی کردیم همین هدف را دنبال کنیم؛ احیاء و توجه به شعاری که حضرت امام خمینی(ره) برای این روز بیان کرده‌اند اهمیت داشت؛ اینکه اصل نخست، حضورمان برای خلق هنر برای پاسداشت مبارزات مردم مظلوم فلسطین باشد.  آئین «بر آستان قدس» همزمان با روز جهانی قدس به همت مرکز هنرهای تجسمی حوزه هنری و سپهر سوره هنر با حضور جمعی از هنرمندان رشته‌های مختلف عرصه هنرهای تجسمی و خلق آثار هنری توسط آنها در صحن قدس حرم مطهر امام رضا (ع) برگزار شد. انتهای پیام/‬‬
‫‫ اطلاعیه انجمن صنفی عکاسان سینما برای عضویت جدید , انجمن صنفی عکاسان سینما برای متقاضیان عضویت در این انجمن، شرایط جدید را اعلام کرد. , به گزارش خبرگزاری تسنیم، به نقل از روابط عمومی انجمن، انجمن صنفی عکاسان سینما در پی حمایت و پیگیری حقوق اعضای خود و بر پایه مواد اساسنامه و آئین نامه عضویت و همچنین تفاهم نامه‌های فی مابین با سایر صنفوف سینمایی اعلام می‌کند از این پس تائیدیه های لازم از انجمن عکاسان سینما برای تمامی متقاضیان عضویت در انجمن، در خصوص عکاسی از پروژه‌های سینمایی الزامی و ارائه آنها در زمان عضویت ضروری است. جهت دریافت نامه تائیدیه موارد زیر رعایت شود. 1- ارسال معرفی نامه رسمی از سوی تهیه کننده، مدیر تولید یا کارگردان پروژه سینمایی به انجمن صنفی عکاسان سینما در مورد بهره مندی از خدمات عکاس مذکور. 2- ارائه رزومه از سوی عکاس. 3- ارائه نمونه کارهای عکاسی صحنه و پشت صحنه که توسط شخص عکاس تهیه شده است. متقاضیان مدارک مورد نیاز را به نشانی خیابان بهار جنوبی، کوچه سمنان، پلاک 29، خانه سینما، انجمن صنفی عکاسان سینما ارسال کنند. هیأت مدیره انجمن صنفی عکاسان سینما ضمن بررسی موارد فوق پاسخ کتبی خود را در این خصوص صادر می‌کند. لذا از تمامی عکاسان فعال در حوزه سینما که قصد عضویت در انجمن صنفی عکاسان سینما را دارند، درخواست می‌شود ضمن رعایت اصول حرفه‌ای سینما و عکاسی صحنه، نسبت به ارائه موارد فوق به هنگام شروع فعالیت در پروژه‌های سینمای اقدام کنند. در صورتی که متقاضی، تائیدیه صادر شده از سوی انجمن را کسب نکند، آن پروژه به عنوان فعالیت حرفه‌ای متقاضی در نظر گرفته نشده و فاقد شرایط لازم جهت عضویت در انجمن خواهد بود. انتهای پیام/‬‬
‫‫ برنامه تلویزیونی برای فرهنگ‌رانندگی/ "دوربرگردون" به آنتن رسید , برنامه تلویزیونی "دوربرگردون" با نگاهی طنز به مقوله رانندگی و فرهنگ ترافیک، روی آنتن شبکه سه می‌رود. , به گزارش خبرگزاری تسنیم، برنامه تلویزیونی "دوربرگردون" با نگاهی طنز به مقوله رانندگی و فرهنگ ترافیک از هشتم خردادماه، پنجشنبه‌ها و جمعه‌ها از شبکه سه پخش می‌شود. این برنامه میزبان شخصیت‌های سینما و تلویزیون، ورزشکاران و شخصیت‌های مرتبط با رانندگی و فرهنگ ترافیک خواهد بود. یکی از ویژگی‌های برنامه تلویزیونی "دوربرگردون" اصلاح نقاط حادثه‌خیز کشور است. در کمپین "دوربرگردون" با مشارکت مخاطبان پیچ‌ها و تقاطع‌های پرتصادف اقصی نقاط کشور شناسایی شده و با همراهی و کمک مردم، مسئولان و خیرین، نسبت به اصلاح این نقاط اقدام خواهد شد. عبدالله روا و سلیم ثنائی تهیه‌کنندگان، سیدحسین هادیان‌فر مجری طرح، احسان حسینی کارگردان، امیرحسین قیاسی سرپرست نویسندگان و مهدی صالح‌پور مدیر محتوای این برنامه تلویزیونی‌اند. برنامه تلویزیونی "دوربرگردون" در52 قسمت با اجرای عبدالله‌روا به عنوان یکی از ‌برنامه‌های تابستانه شبکه سه سیما در جدول پخش این شبکه قرار گرفته است. انتهای پیام/‬‬
‫‫ آموزش تلویزیونی مهارت‌های خودمراقبتی به نوجوانانِ/ "یک لیوان زندگی" آماده شد , تصویربرداری مجموعه ترکیبی تلویزیونی "یک لیوان زندگی" به تهیه کنندگی و کارگردانی رضا صافی به پایان رسید. , به گزارش خبرگزاری تسنیم، مجموعه ترکیبی تلویزیونی "یک لیوان زندگی" با موضوع آموزش مهارت های خودمراقبتی به نوجوانانِ دبیرستانی ساخته شده است و مخاطب اصلی این برنامه نوجوانان و بطور ویژه دانش آموزان دبیرستانی‌اند. تصویربرداری این مجموعه قرار بود اسفند سال گذشته آغاز شود که به دلیل گسترش ویروس کرونا امکان‌پذیر نشد. تصویربرداری این مجموعه با حفظ پروتکل‌های بهداشتی از ابتدای اردیبهشت آغاز شد و بعد از یک ماه در ابتدای خرداد به پایان رسید. این مجموعه در 5 قسمت  20 دقیقه‌ای به سفارش معاونت پرورشی و فرهنگی وزارت آموزش و پرورش ساخته شده است و در هر قسمت به یکی از مسائل اساسی نوجوانان در قالب بخش‌های نمایشی، گزارش‌های مستند و گفتگوی کارشناسی پرداخته می‌شود.  رضا صافی پیش از این  فیلم های سینمائی با عناوین «بالابان» و «پینوکیو عمو سردار، رئیسعلی» را با محوریت نوجوانان کارگردانی و تهیه کرده است. مجموعۀ ترکیبی آموزشی "یک لیوان زندگی" با هدف آموزش مهارت های خودمراقبتی و ایمن سازی قشر نوجوان و آماده سازی آنان در برخورد با شرایط مختلف تحصیلی در مدرسه، خانه و سایر محیط‌های زندگی،  ساخته شده و هم اکنون در مرحله فنی پس از تولید قرار دارد. انتهای پیام/‬‬
‫‫ تعلیم‌وتربیت فرزندان و آسیب‌های دختران در مدارس/ تلویزیون با بازیگران بنام وارد "پرگار" آموزشی می‌شود+ تصاویر , مجموعه تلویزیونی "پرگار" از امشب در حالی روی آنتن می‌رود که بعد از سریال اپیزودی "سرگذشت" جای خالی سریالی با مفهوم تربیت و آموزش خانواده احساس می‌شد. , به گزارش خبرنگار فرهنگی خبرگزاری تسنیم، نامش "آسمان هوای باران دارد" بود و با نام "پرگار" به پخش رسید. ترافیک کنداکتوری تلویزیون، باعث شد پخش سریال جدید شهرام شاه‌حسینی در هاله‌ای از ابهام بماند، مقطعی برای مهرماه سال گذشته در نظر گرفته شد که با آغاز سال تحصیلی روی آنتن برود و  مقطعی در بهمن‌ماه، و حالا بعد از سریال "زیرخاکی" شبکه یک سیما پخش این سریال تلویزیونی را آغاز می‌کند. سریالی که در 29 قسمت 40دقیقه‌ای، نحوه برخورد با فرزندان را آموزش می‌دهد؛ زیرا قصه‌اش به خانواده‌ای برمی‌گردد که  برای ادامه تحصیل دختر بزرگشان در مقطع دکتری راهی تهران و خواسته یا ناخواسته درگیر موضوعاتی می‌شوند. "پرگار" با قصه‌ای اجتماعی درباره روابط خانوادگی، تعلیم و تربیت فرزندان امشب روی آنتن می‌رود؛ ملودرام "پرگار" قصه سه خانواده را به‌طور موازی روایت می‌کند که مقطعی از روزگار، سرگذشت آنها با هم‌ گره خورده است و خواسته ناخواسته در زندگی امروز آنها کنش‌هایی را ایجاد می‌کند.  یکی از جذابیت‌های این سریال، علاوه بر آموزشی و کاربردی بودن موضوع و سوژه‌اش، حضور برخی از بازیگران پیشکسوت و کاربلد تلویزیون است. این روزها بازیگران پیشکسوت و کاربلد تلویزیون کمتر این ریسک را می‌پذیرند هر فیلمنامه‌ای را قبول کنند و جلوی دوربین هر کارگردانی بروند. مصداق بارز آن فریبا کوثری است که بارها اعلام کرده یا فیلمنامه‌ها تکراری‌اند و یا سوژه‌ها و نقش‌ها کمتر درگیرش می‌کنند؛ به‌همین‌خاطر در تلویزیون کم‌کار شده است. او در این سریال تلویزیونی نقش مدیر مدرسه‌ را بازی می‌کند که بخشی از قصه به زندگی کاری و شخصی او مربوط می‌شود. مرجانه‌گلچین دیگر بازیگر این سریال تلویزیونی است که نقش طنز و جدی را توأمان پیش می‌برد؛ این روزها به‌تازگی "موچین" در شبکه نمایش خانگی را به پایان رسانده و چندی پیش بعد از چندین اثر طنز با "نفس گرم" به تلویزیون آمد و مخاطب را شگفت‌زده کرد. البته بعد از آن در نقش «آفاق» سریال تلویزیونی "زوج یا فرد" به ایفای نقش پرداخت و این شب‌ها سریال "بزنگاهش" را از شبکه آی‌فیلم پخش می‌کنند. حالا مخاطب او را با نقش جدید و متفاوتی در سریال "پرگار" می‌بیند.  تلویزیون به ژانرهای مختلف نیاز دارد از جمله سریال‌هایی با حال‌وهوای خانواده و تربیت والدین و فرزند؛ همیشه جای خالی سریال‌های تربیتی و آموزشی در تلویزیون احساس می‌شود. بعد از پخش سریالی اپیزودی به‌نام "سرگذشت" که هر قسمت آن معضل، گرفتاری و مشکلی را با نگاه تربیتی بررسی می‌کند، سریال "پرگار" هم همین وظیفه را به‌عهده دارد، سریال‌هایی که علاوه بر آموزش، وظیفه تربیتی برای فرزندان و والدین را نیز عهده‌دار می‌شوند و در این راستا شاید تا حدودی کمک‌حال والدین شوند. 10 سال پیش سریالی تحت عنوان "آسمان همیشه ابری نیست" به‌کارگردانی سعید عالم‌زاده و تهیه‌کنندگی امیر پوررحمانی از شبکه یک سیما پخش شد و بازخوردهای متنوعی داشت. حالا این تهیه‌کننده به‌همراه شهرام شاه‌حسینی کارگردان، سریال "پرگار" را از امشب ساعت 22:15 به آنتن می‌رسانند. پنجشنبه‌ها نیز خلاصه هفتگی این سریال روی آنتن می‌رود. علی عمرانی، مرجانه گلچین، فریبا کوثری، بهرنگ علوی، بابک کریمی و فریبا جدیکار از جمله بازیگران این مجموعه تلویزیونی‌اند.  این سریال با نام قبلی "آسمان هوای باران دارد"، بخش دوم همان سریال سعید عالم‌زاده (آسمان همیشه ابری نیست)، است؛ کارگردانی ساخت این سریال را به‌عهده گرفت که سریال "هشت و نیم دقیقه‌" را برای تلویزیون ساخت، سریالی که درام خانوادگی و اجتماعی است؛ در برخی از قسمت‌هایش قصه از خانواده شروع می‌شود و به مدرسه می‌رسد. در فصل نخست این سریال، برخی بازیگران همچون "لیلا بلوکات" بزرگتر از سنی بودند که دختران هنرستانی را نشان می‌دهد اما گویا به این موضوع در بخش دوم بیشتر توجه شده و از دختران هنرستانی که در همان دبیرستان و لوکیشن اصلی (دبیرستان دخترانه یادگار امام(ره)) درس می‌خواندند به‌عنوان بازیگر استفاده شده است. در فصل نخست (آسمان همیشه ابری نیست) این سریال به رویکرد اجتماعی و دغدغه‌های پنج دوست و همکلاسی در برهه نوجوانی و جوانی پرداخت و حالا در سریال "پرگار" ــ بخش دوم ــ دغدغه‌ها به‌سمت مواد مخدر در مدارس، آسیب‌های استفاده از فناوری در خانواده و مدرسه، جایگاه خانواده در تعلیم و تربیت فرزندان و عشق بازیگری بین جوانان و نوجوانان خصوصاً دختران رفته است، در واقع غیرمستقیم و هنرمندانه، نحوه برخورد با فرزندان آموزش داده می‌شود. تصاویر را اینجا ببینید: انتهای پیام/+‬‬
‫‫ برگزیدگان مسابقه هنری «همچون پدر، مهربان» معرفی شدند , نتایج مسابقه سراسری «همچون پدر، مهربان» در بخش‌های نقاشی و خوشنویسی ویژه کودکان و نوجوانان، همزمان با سالروز آزادسازی خرمشهر اعلام شد. , به گزارش باشگاه خبرنگاران پویا به نقل از اداره کل روابط عمومی و امور بین‌الملل کانون پروش فکری کودکان و نوجوانان، «قاسم تنها» فرمانده پایگاه مقاومت بسیج کانون پرورش فکری کودکان و نوجوانان و رییس شورای سیاست‌گذاری مسابقه «همچون پدر، مهربان» گفت: در این رویداد هنری که با هدف پاسداشت مقام والای شهید سپهبد حاج‌قاسم سلیمانی و شهدای مقاومت در زمستان 1398 برگزار شد، بیش از 2 هزار اثر در بخش نقاشی و یک‌هزار اثر در بخش خوش‌نویسی به دبیرخانه ارسال شد. تنها ادامه داد: اگرچه شیوع بیماری کرونا و آغاز قرنطینه تنها 20 روز پس از فراخوان اولیه و تعطیلی مدارس و مراکز آموزشی بر روند ارسال آثار و مشارکت علاقه‌مندان تاثیر گذاشت اما به لطف خداوند و حمایت‌های مدیران کل استانی کانون آثار قابل توجهی مورد داوری قرار گرفت. وی افزود: مهم‌ترین مسئله برای ما این بود که بتوانیم طبق وعده‌ای که داده بودیم هم‌زمان با روز قدس و سوم خرداد (سالروز آزادسازی خرمشهر) که این شهید والا مقام نماد ایستادگی و مقاومت در برابر دشمنان اسلام بود، بتوانیم آثار رسیده به دبیرخانه را تفکیک و داوری کنیم که این کار خوشبختانه انجام شد. به گفته‌ تنها قرار است به زودی نمایشگاهی از آثار برتر بخش خوشنویسی و نقاشی این مسابقه در مرکز آفرینش‌های فرهنگی هنری کانون پرورش فکری کودکان و نوجوانان و سپس در شهرهای مختلف کشور نیز برای علاقه‌مندان برگزار شود. فرمانده پایگاه مقاومت بسیج کانون عنوان کرد: کتابی با همین عنوان «همچون پدر، مهربان» به‌زودی آماده نشر و در سالروز شهادت این سردار سرافراز اسلام با حضور مسئولان کشوری رونمایی می‌شود. وی درباره انتخاب هیأت داوران این مسابقه یادآور شد: تمامی داوران انتخابی که اسامی آنها در شورای سیاست‌گذاری مسابقه مطرح و به رای گذاشته شد از فارغ‌التحصیلان رشته‌های تخصصی هنرهای تجسمی بوده و هر یک دست‌کم بیش از 20 سال به‌ صورت تخصصی در حوزه آموزش هنر به کودکان و نوجوانان فعالیت می‌کنند. تنها در پایان ضمن تبریک به افراد برگزیده در هر بخش تصریح کرد: در مجموع 115 اثر نقاشی و 48 اثر خطاطی برای حضور در نمایشگاه و چاپ در کتابی با همین عنوان آماده انتشار است و در روزهای آینده با برگزیدگان هر بخش برای چگونگی دریافت هدایا و لوح‌های تقدیرشان از طرف دبیرخانه مسابقه تماس گرفته خواهد شد. اسامی داوران و برگزیدگان به شرح زیر است: عطیه رستمی‌زاده، افسانه مهدی‌زاده و معصومه خسروآبادی به عنوان داوران بخش خوش‌نویسی و همچنین صابر سلیمانی، منیژه نوربخش و ندا محقق به عنوان داوران بخش نقاشی در این مسابقه، آثار را داوری کردند. در بخش خط تحریری گروه سنی 8-14 سال علی صادقی از خراسان رضوی، بهراد حاجی‌عسگری و محمدجواد مهرابی هر 2 از تهران به ترتیب به عنوان نفرات اول تا سوم انتخاب شدند. همچنین در بخش خط تحریری گروه سنی 14-18 سال کوثر نورزاده از تهران به عنوان نفر برگزیده این بخش معرفی شد. علی صادقی از خراسان رضوی، ملیکا جوکار از شیراز و مسیحا جهانی از لاهیجان به ترتیب به عنوان نفرات اول تا سوم بخش خط نستعلیق گروه سنی 8-14 سال شناخته شدند. همچنین محمدرضا شاه‌محمدی از تهران، علی رنجبر از خراسان رضوی و عباس رحیمی و اشکان عشایری (به صورت مشترک) از اردبیل در بخش خط نستعلیق گروه سنی 14-18 سال به عنوان نفرات اول تا سوم اعلام شدند. در بخش خط تحریری گروه سنی 8-14 سال نیز بهراد حاجی‌عسگری به عنوان نفر برگزیده معرفی شد. در بخش مسابقه نقاشی گروه سنی 6 تا 10 سال محمد حسنی از تهران، کیارش صمیمی‌تبار از کرمانشاه و محمدطاها ابراهیمی‌نسب از کرمان به ترتیب به عنوان نفرات اول تا سوم اعلام شدند. همچنین در همین بخش گروه سنی 11 تا 14 سال سیدمحمود مطلبی از مازندران، زهرا حسن‌پور از آذربایجان شرقی و نازنین‌زهرا حجتی‌نژاد از خراسان رضوی به ترتیب به عنوان نفرات اول تا سوم شناخته شدند. در گروه سنی 14 تا 17 سال بخش نقاشی، مهدیه اسماعیلی از کرمانشاه، فاطمه بخشی‌پور از کرمان و فاطمه میرزالو از ارومیه به ترتیب به عنوان نفرات اول تا سوم معرفی شدند. انتهای پیام/‬‬
‫‫ نماهنگ|همدلی‌تان مستدام , پایگاه اطلاع‌رسانی رهبر معظّم انقلاب گوشه‌هایی از فعالیت‌های صورت‌گرفته در پویش "ایران همدل" را در نماهنگ «همدلی‌تان مستدام!» منتشر کرد. , به گزارش خبرنگار فرهنگی خبرگزاری تسنیم، آیت‌الله خامنه‌ای رهبر معظّم انقلاب اسلامی فرمودند: «ماه رمضان، ماه انفاق است، ماه ایثار است، ماه کمک به مستمندان است؛ چه خوب است که یک رزمایش گسترده‌ای در کشور به وجود بیاید برای مواسات و همدلی و کمک مؤمنانه به نیازمندان و فقرا که این اگر اتّفاق بیفتد، خاطره‌ی خوشی را از امسال، در ذهنها خواهد گذاشت.» 99/01/21 پایگاه اطلاع‌رسانی KHAMENEI.IR گوشه‌هایی از فعالیت‌های صورت گرفته در پویش "ایران همدل" را در نماهنگ «همدلی‌تان مستدام!» منتشر کرده است. تا پایان ماه مبارک رمضان  2 میلیون و 140 هزار نفر در پویش ایران همدل مشارکت کرده‌اند و مبلغ 151 میلیارد تومان کمک نقدی در این پویش جمع‌آوری شده است.‌ مرحله‌ دوم این پویش به زودی برگزار خواهد شد.‌  انتهای پیام/‬‬
‫‫ رادیو نمایش و "تاکسی" صدیقه کیانفر/ بازیگری که کارش را با رادیو آبادان آغاز کرد , آخرین بازی‌ها و صداهای بازیگر پیشکسوت سینما، تئاتر و رادیو و تلویزیون در "تاکسی" رادیو نمایش شنیدنی شده است؛ بازیگری که فردا در بهشت زهرا(س) تشییع می‌شود و علاقه‌مندان می‌توانند به صورت زنده از فضای مجازی رادیو نمایش، این مراسم را دنبال کنند. , به گزارش خبرنگار فرهنگی خبرگزاری تسنیم، روز گذشته خبر تلخی رسانه‌ای شد که صدیقه کیانفر بانوی هنرمند ایران از دنیا رفت. بازیگری که در دوران نقاهت و بیماری هم دوست داشت جلوی دوربین فیلم‌ها، سریال‌ها و پشتِ بولندگوی گویندگی رادیو قرار بگیرد. همیشه می‌گفت کار حالم را خوب می‌کند و گلایه می‌کرد که بیکاری مرا بیمار می‌کند. یا در بیمارستان کسی حالش را نمی‌پرسید! یادم می‌آید در آخرین باری که او را در رادیو نمایش و جشنواره نمایش‌های رادیویی "نوایش" دیدم خیلی قبراق‌تر بود؛ چون دوباره در خانه همیشگی‌اش رادیو حضور پیدا کرده بود و دوستان و همکارانش را می‌دید. مادرِ هنرمندی که از دهه 30 وارد عرصه هنر و نمایش شد و به تعبیرِ حمیدرضا افتخاری مدیر رادیو نمایش با رادیو آبادان،‌ پا به عرصه هنر و هنرمندی گذاشت.  کارهای جذابِ هنری از او دیده‌ایم که شاید "آپارتمان شماره 13"، "همسر" و "من زمین را دوست دارم" در سینما و در تلویزیون هم نوستالژی‌های زیادی از این بازیگر سراغ داریم.  البته "بچه‌های کوچه دوستی" هنگامه مفید، "همه بچه‌های من" مرضیه برومند، "بی‌گناهان" احمد امینی، "میوه ممنوعه" حسن فتحی و "رسم عاشقی" سعید سلطانی نیز از جمله مجموعه‌های تلویزیونی‌اند که صدیقه کیانفر در آن به ایفای نقش پرداخته است.  او در روزهای کم‌کاری به خانه اولش بازگشته بود و آخرین اثرش از امروز روی آنتن رفته است. صدیقه کیانفر برای آخرین بار در "تاکسی" ایفای نقش کرده که فردا هم صدا و بازیگری‌اش را  از موج "107.5" شاهدیم؛ سریالی که مینو جبارزاده ساخته و  درباره راننده تاکسی به اسم فری خوش‌دست است که هر بار در تاکسی فردی ناشناس با او همراه می‌شود و او را از مسائل اطراف آگاه می‌کند. در این مجموعه رادیویی علاوه بر مرحوم کیانفر، بیوک میرزایی، نورالدین جوادیان، ماندانا اصلانی، مجید سهرابی، مجتبی طباطبایی، محمد علی الهی‌نیا، کرامت رودساز، مونا صفی و سعیده فرضی به ایفای نقش می‌پردازند. افتخاری مدیر رادیو نمایش به خبرنگار خبرگزاری تسنیم، گفت: صدیقه کیانفر از میان ما رفت؛ مادری که هر وقت وارد رادیو نمایش می‌شد با روی باز و گشاده‌رویی برخورد می‌کرد. تجربه و هنرمندی‌اش را در کار نشان می‌داد و نه در رفتار! هیچ‌گاه به کسی خرده نمی‌گرفت که این منم با این همه تجربه. کارش را دوست داشت و تا آخرین لحظه در خدمت هنر بازیگری بود. فقط روزهای کرونایی جایشان را خالی کردیم که به خاطر مشکلات این ویروس منحوس، بیمار نشوند مگرنه ایشان همیشه آمادگی کار را داشتند و رادیو را همیشه خانه‌ اول‌شان می‌دانستند.  وی درباره پوشش مجازی مراسم تشییع پیکر صدیقه کیانفر در رادیو نمایش، توضیح داد: به دلیل مشکلات کرونایی، نتوانستیم مراسم در خوری برای ایشان در تالار وحدت یا خانه هنرمندان برگزار کنیم و همه کارهای مربوط به تشییع پیکر ایشان به بهشت زهرا(س) منتقل شد. مراسم تشییع فردا به صورت زنده از اینستاگرام رادیو نمایش پخش می‌شود. مدیر رادیو نمایش در خصوص حمایت از هنرمندان پیشکسوت، خاطرنشان کرد: ما بیشتر از این قدر پیشکسوتان‌مان را بدانیم این بزرگان، برکت کار ما هستند و به یُمن حضور این بزرگواران کارهای پرافتخار و بزرگی شکل می‌گیرد.  انتهای پیام/‬‬
‫‫ کنسرت همایون شجریان به روایت تصویر , کنسرت همایون شجریان و ارکستر مجلسی تهران در تالار وحدت برگزار و به صورت آنلاین پخش شد. , به گزارش خبرنگار فرهنگی خبرگزاری تسنیم، یکشنبه چهارم خرداد 1399، همایون شجریان کنسرت آنلاینش را با حضور ارکستر مجلسی تهران به رهبری بردیا کیارس برگزار کرد. این کنسرت به صورت آنلاین برای مخاطبان حاضر در خانه به صورت آنلاین پخش شد. همچنین این کنسرت حاشیه‌های بسیاری در پخش آنلاین داشت و بسیاری از مخاطبان نسبت به مشکلاتِ پخش آنلاینش اعتراض داشتند. در ادامه عکس‌هایی از این کنسرت را می‌بینید:  ‬‬
‫‫ حکم پیدا شدن زکات کنار گذاشته شده پس از پرداخت چیست؟ , رهبر معظّم انقلاب به استفتائاتی درباره گم شدن زکات کنار گذاشته شده پاسخ فرمودند. , به گزارش خبرنگار فرهنگی خبرگزاری تسنیم، یکی از مسائلی که در زمینه فقه اسلامی ممکن است برای برخی مردم پیش بیاید، گم شدن زکات کنار گذاشته شده است. کانال فقه و احکام آیت‌الله خامنه‌ای رهبر معظم انقلاب اسلامی در شبکه‌ مجازی به‌نشانی (leader_ahkam@) استفتاء جدیدی از معظم‌له درباره این موضوع اشاره کرده است. در جدیدترین استفتائی که از معظم‌له در این باره شده، آمده است: زکات فطره‌ای را کنار گذاشته بودم که پرداخت کنم اما گم شد، به همین جهت مجدداً پرداخت کردم و پس از پرداخت، مبلغ کنار گذاشته شده پیدا شد، آیا در این مال می توان تصرف کرد؟ پاسخ: نمی‌توانید در این مال تصرف کنید، باید مال پیدا شده را به عنوان زکات بپردازید اما اگر عین مالی را که قبلاً به عنوان زکات پرداخت کردید موجود باشد می‌توانید پس بگیرید.  انتهای پیام/‬‬
‫‫ فیلمی دیگر درباره شهید «ابراهیم هادی» , علی روئین‌تن فیلمنامه زندگی و مبارزات شهید جاویدالاثر ابراهیم هادی را با حمایت بنیاد سینمایی فارابی می‌نویسد. , به گزارش خبرگزاری تسنیم، به نقل از روابط عمومی بنیاد سینمایی فارابی، علی روئین‌تن نگارش اثر تازه‌ای را در سینمای دفاع مقدس با حمایت بنیاد سینمایی فارابی آغاز کرده است. این فیلمنامه در مرحله تحقیق و نگارش قرار دارد و برای نخستین بار در سینمای ایران، زندگی و مبارزات شهید ابراهیم هادی در آن روایت می‌شود. پهلوان بسیجی ابراهیم هادی از بنیانگذاران گروه چریکی شهید اندرزگو در جبهه گیلانغرب و ستاره ورزش کشتی کشورمان بود. حضور در هیات جوانان وحدت اسلامی و همراهی و شاگردی استادی نظیر مرحوم علامه محمدتقی جعفری در سال‌های پایانی دبیرستان، در رشد شخصیتی ابراهیم بسیار مؤثر بود. ابراهیم هادی اهل ورزش بود و این موضوع را با ورزش پهلوانی یعنی ورزش باستانی شروع کرد و در والیبال و کشتی دستی داشت. او همزمان با تحصیل علم به کار در بازار تهران مشغول بود و پس از انقلاب در سازمان تربیت بدنی و بعد از آن در آموزش و پرورش فعالیت کرد. وی در دوران پیروزی انقلاب شجاعت‌های بسیاری از خود نشان داد. با شروع جنگ تحمیلی، هادی در جبهه حضور یافت و در عملیات والفجر مقدماتی، پنج روز در محاصره دشمن استقامت کرد تا آن‌که امام (ره) او و یارانش را ملائکه‌الله نامید. سرانجام در غروب 22 بهمن سال 1361 پس از آن‌که توانست یارانش را از بند محاصره رهایی بخشد، با لبی تشنه به شهادت رسید و دیگر کسی پیکرش را ندید. انتهای پیام/‬‬
‫‫ شبکه نمایش خانگی|ویدئو چکی به نام یک سریال/ بازی خسته‌کننده منوچهر هادی با سریال‌های یکنواخت , سریال‌های شبکه نمایش خانگی فرصت خوبی برای سازندگان سریال‌های آبکی است تا پول هنگفتی به جیب بزنند. , به گزارش خبرنگار فرهنگی باشگاه خبرنگاران پویا، نقدها به شبکه نمایش خانگی در ادامه پخش قسمت‌های جدید سریال‌های این گونه جدید رسانه‌ای نقدها به درام و داستان‌های آن موج تازه‌ای پیدا کرده است. از آنجایی که این سریال‌ها ماهیتاً با فصل‌بندی همراه‌اند و شاید تا چند فصل ساخته و نمایش داده شوند، در ایران نیز سازندگان آن قصد دارند تا سریال خود را تا بعضاً تا سه یا چهار فصل بسازند. اما نکته مهم برای ساخت سریال تا چند فصل داشتن پیرنگ، تم و جذابیت کافی در درام برای فراز و فرود داستانی طولانی است. اما سریال‌های نمایش خانگی ما نه تنها عموماً از این نکته مهم تهی‌اند بلکه خلاف آن در خسته‌کننده بودن و نداشتن طرح کافی دارای تمشک طلایی‌اند. بسیاری از این سریال‌ها در بخش کامنت‌های خود در بسترهای اینتنرتی خود دارای نقدهای تند و نظرات صریحی درباره بی‌ارزش بودن آن بودند اما یکباره با مطرح شدن نقدهای جدی و تند از سوی منتقدین سینمایی، کامنت‌های یکپارچه با تعابیر یکنواختی مانند عالی و بینظیر در ذیل سریال‌های مذکور مطرح شده است که به نظر می‌رسد از سوی هواداران بازیگران سریال است تا بتواند کمی فضا را به نفع سریال تغییر دهد.   اما این تمام ماجرا به عنوان نادیده گرفتن حقوق مخاطب برای گرفتن وقت و هزینه لازم مخاطب نیست، بلکه کارگردانانی مانند منوچهر هادی بعد از ساختن یک فصل سریال «عاشقانه» سراغ ساختن سریال دیگری با نام «دل» می‌رود و بعد از ساختن یک فصلی که نمایش آن تمام نشده است به سراغ ساخت فصل دوم سریال قبلی با نام دیگری می‌رود و احتمالاً بعد از ساختن فصل دوم سریال قبلی به سراغ ساختن فصل دوم سریال فعلی –دل- می‌رود. این بازی با فکر و وقت مخاطب چه توجیهی دارد؟ *زندگی تماشاگر کالایی بی‌ارزش برای سریال‌سازان آبکی این شیوه ساخت و نمایش سریال در شبکه نمایش خانگی نشان دهنده عدم توجه به حقوق مخاطبین در این رسانه جدید تصویری است که در آن مخاطب و وقت آن را کالایی بی‌ارزش تلقی می‌کنند. در این زمینه دو نفر از منتقدان و فعالان رسانه‌ای به تازگی در صفحات مجازی مطالبی را نوشته‌اند که مورد توجه قرار گرفت. یکی از آنان –آرامه اعتمادی- بعد از خبر ساختن فصل دوم سریال عاشقانه با این مضمون که شبکه نمایش خانگی بیشتر شبیه خانه سازندگان این سریال‌ها شده است خطاب به منوچهر هادی از وی خواست که دست از سر شبکه نمایش خانگی بردارد. وی در حساب توئیتری خود نوشت: «قسمت 23 سریال دل، با 52 دقیقه در بازار پخش و ارایه شده. از سر کنجکاوی دقایق مفیدش را محاسبه کردم؛ با حذف صحنه‌های «موسیقی(کلیپ‌طور)»، «آنچه دیده‌اید» و «آنچه خواهید دید» و «فلش بک‌»ها، با اغماض، حدودا 29 دقیقه روند داستان‌گویی این قسمت بوده.» یکی دیگر از نویسندگان سینمایی نیز در این زمینه اینگونه نوشت که برای نگارش یادداشتی درباره سریال «دل» 15 قسمت را در مدت زمان کوتاهی تماشا کرده است بدون اینکه چیزی از دست برود. او سریال دل را یک زباله عنوان کرده است. وی در بخش نظرات اشاره کرده است که طرفداران بازیگران سریال مذکور برای ابراز خشم خود به صفحه توئیتر او حمله کرده‌اند و هرچه از دهانشان درآمده است به او گفته‌اند. اما این نقطه پایان ماجرا نیست زیرا آنقدر این سریال مخالف و منتقد دارد که بعد از کامنت‌های متملقین سلبریتی‌های این سریال، آنان به مواجهه با هواداران پرداختند. *فرصت خوب برای چسباندن سروته سریال‌های قبلی و بعدی به نظر می‌رسد که این شیفت کردن سازندگان سریال‌ها فرصت خوبی است برای آنان تا زمانی که مخاطبین داستان و فضای سریال قبلی را که بی‌سروته بوده است فراموش کنند وارد ساخت و نمایش سریال جدید شوند. اتفاقی که دقیقاً برای سریال عاشقانه افتاده است مخاطبین جدیدی که شاید بدون تماشای سریال قبلی نیز بتوانند سریال جدید را که عنوانی جدید نیز پیدا کرده است تماشا کنند.  *برای خرید از بقالی هم کت شلوار و کروات می‌زنند این رویه جدای از شیادی و کلاه‌بردای از وقت و هزینه مردم منجر به تنزل ذائقه و سطح مخاطبین شده است. مخاطبین این سریال‌ها مدام در حال تماشای خیانت و عشق‌های چند ضلعی هستند. کاراکتر‌های این سریال‌ها یا در اوج فقر و بدختی‌اند یا در اوج رفاه و ثروت. آدم‌های سریال دل برای رفتن به یک سوپر مارکت کت و شلوار و کروات می‌زنند و آخرین ماشین‌های گران قیمت را زیر پای خود دارند از آن طرف بخش دیگری از کاراکترها آنقدر بدبخت و بی‌کس اند که باید از وسط خیابان جمعشان کرد.  این میل شدید برای تبرج و تجمل واقعاً جای تعجب و سؤال دارد؟! به راستی این جامعه امروز مردم ما است؟ کجای این شهر و کشور این چنین زندگی می‌کنند که آدم‌های سریال دل؟ لاقال کاراکترها را قدری خاکستری کنیم که باورپذیرتر باشند. ما که در نسبت میان اخلاق، فرهنگ و تمدن ایران و مردم زحمت کشیده آن در تاریخ بی‌نسبتیم و رسماً در جزیره تنهایی خود زندگی می‌کنیم، لااقل داستانی برای آنان تعریف کنیم که وقتشان را حرام نکنیم و به دین و فرهنگ آنان خیانت نکنیم. باور کنیم که فیلم‌های دوران قبل از انقلاب هرچه بود و باهر محتوایی لااقل مردم را از دیدن و وقت گذاشتن برای آن پشیمان نمی‌کرد و با حس و حال و هوای زندگی مردم در طبقه متوسط و عمومی جامعه یک ربط و منطقی داشت. اینجا است که باید از مدیران و مسئولان فرهنگی کشور خصوصاً سازمان سینمایی سؤال کرد که متولی این حوزه چه کسانیند؟ آیا جداکردن بخش شبکه نمایش خانگی با توجیه یک کاسه کردن پروانه‌های ساخت و نمایش آثار شبکه نمایش با فیلم‌های سینمایی به منظور صرفه‌جویی در وقت و هزینه زمینه را برای جولان دادن محتوای غیر متعارف و ساخت آثار بی‌ارزش فراهم نکرده است؟  انتهای پیام/‬‬
‫‫ "بحران کرونا"، مستند ۳۰ قسمتی شد , در مجموعه ۳۰ قسمتی "میانه میدان" مشارکت مردمی و همکاری‌های مؤمنانه مردم در امور زیربنایی در مواجهه با بحران انتشار ویروس کرونا به تصویر کشیده شده است. , به گزارش خبرگزاری تسنیم،‌ در مجموعه 30 قسمتی"میانه میدان" که با مشارکت حوزه هنری تولید می‌شود، فعالیت کادر درمانی، مشارکت مردمی و همکاری‌های مؤمنانه مردم در امور زیربنایی در مواجهه با بحران انتشار ویروس کرونا به تصویر کشیده شده است. روح الله رحیمی مستندساز درباره ساخت مجموعه "میانه میدان" با موضوع کرونا گفت: تولید این مجموعه در روزهای اولیه شیوع ویروس کرونا با مشارکت حوزه هنری و محوریت فعالیت جهادگران و پرستاران آغاز شد. در این مستند در مواقعی هم به موضوع مشارکت گروه‌های مذهبی در زمینه‌های بهداشتی، درمانی و تهیه مایحتاج معیشتی برای بیماران و غیره پرداخته شده و تا همکاری طلاب در غسل بیماران متوفی پیش رفته است. وی افزود: این مجموعه در قالب 30 قسمت تولید شده که 10 قسمت اول با موضوع کادر درمانی، 10 قسمت دوم با موضوعات کمک‌های مؤمنانه مردم در فعالیت‌های تکمیلی همانند ضدعفونی کردن معابر عمومی، تهیه مایحتاج بهداشتی و غیره و در 10 قسمت پایانی به موضوعات کمک‌های مومنانه در کارهای زیربنایی پرداخته شده است. تهیه کننده مستند "میانه میدان" عنوان کرد: 20 قسمت این مجموعه مستند تولید و از شبکه مستند و تهران پخش شده و 10 قسمت دیگر در مرحله تولید قرار داشته و ضبط آن در شهرهای تهران، قم، کرج، کاشان و اراک صورت گرفته است. وی حضور اهالی رسانه در سنگر مقابله با ویروس کرونا رو امری جهادی معرفی کرد و یادآور شد: حضور فعال اهالی رسانه و پوشش تصویری، خبری و مستند اوضاع و احوال بیمارستان‌ها خود نوعی جهاد است چرا که در شرایط بحرانی مواجهه با بیماران کرونایی و فضای آلوده به ویروس جان این افراد نیز به خطر می‌اندازد ولی رسالت کار رسانه در اولویت قرار داشته و مسئولیت‌پذیری آنها را نشان می‌دهد اما متأسفانه بسیاری از مردم و مسئولان از این توجه غافلند و این امر اهالی رسانه را در جایگاهی مظلومانه قرار داده است. رحیمی عنوان کرد: بنابر فرمایشات مقام معظم رهبری مبنی بر توجه به جنبه تبلیغاتی امور خیر، اهالی رسانه در راستای این رهنمون حرکت کرده و نیازمند اقدامی همدلانه و حمایتگرانه‌اند؛ این در حالی است که یک متن، عکس و فیلم می‌تواند گویای جهادی واقعی در جامعه باشد. وی بیان کرد: مستند "میانه میدان" بر گرفته از شعر مولانا است که می‌گوید «رقصی چنین میانه میدانم آرزوست». همه مردم و هنرمندان در مواجه با بحران و از جان گذشتگی افراد وظیفه همکاری دارند و بنده هم باید تا جایی که توان دارم با به تصویر کشیدن واقعیت‌ها، ایثار و فداکاری را نشان داده و به اندازه خود تأثیرگذار باشم. رحیمی در پایان گفت: هر قسمت از این مجموعه 30 قسمتی "میانه میدان" 7 دقیقه بوده و بنابر نیاز و سفارش حوزه هنری نسبت به ادامه تولید آن تصمیم‌گیری خواهد شد. انتهای پیام/‬‬
‫‫ «حق با شاخ نبات است» داستان‌هایی کوتاه با مضامین تاریخی و اجتماعی , «حق با شاخ نبات است» نوشته تورج رهنما از سوی انتشارات هیلا وابسته به گروه انتشاراتی ققنوس منتشر شد. , به گزارش خبرنگار فرهنگی خبرگزاری تسنیم، مجموعه داستان «حق با شاخ نبات است» نوشته تورج رهنما از سوی انتشارات هیلا وابسته به گروه انتشاراتی ققنوس منتشر و روانه بازار نشر شد. این مجموعه شامل دو نوع داستان است: داستان‌های واقعی و داستان‌های تخیلی. حق با شاخ نبات است، شامل داستان‌های کوتاه و خیلی کوتاه دربردارنده مضامین تاریخی، اجتماعی و اخلاقی است. طنز، شوخی، مطایبه، اشارات و کنایات زیبا و بجا از ویژگی‌های بارز و جالب توجه این داستان‌هاست. در معرفی این کتاب آمده است: «رویاهای ما به دو شکل ظاهر می‌شوند یکی در خواب، یعنی در جایی که نمی‌توان عناصر آنها را بازشناخت، آنها را تنظیم کرد و به آنها شکل بخشید، دیگری زمانی که ما در بیداری به سر می‌بریم، می‌توانیم به رویاهای خود نظم دهیم‌، به آنها شکل ببخشیم و آنها را به دیگری منتقل کنیم. در این مجموعه عناصر زمان و مکان چندان مشخص نیست، آنها به رویاهایی می‌مانند که اجزایشان غالباً ناهمگون‌اند. تورج رهنما درباره شیوه نگارش این کتاب می‌گوید:‌ چند نکته درباره شیوه نگارش داستان باید بگویم، نخست استفاده از زمان‌ها، مکان‌ها و شخصیت‌های متنوع و دوم بهره‌گیری از عناصر طنز و رعایت کوتاه متن. به سخن دیگر؛ فشردگی جمله‌ها و پرهیز از بیان جزئیات حتی در موارد نه چندان اندک تبدیل شدن جمله به یک واژه. فکر می‌کنم که در روزگار شتاب‌زده ما  دیگر نمی‌توان مانند شهرزاد قصه‌گو آرام و با تأنی سخن گفت. فراموش نکنیم که زبان ما وسیله انتقال اندیشه و اندیشه ما نشان‌دهنده روزگار ما و شرایطی است که ما در آن زندگی می‌کنیم، تردید نیست که با بهره‌گیری از این روش اجزایی در زبان نیز قربانی می‌شوند. انتشارات هیلا این کتاب را در 770 نسخه به قیمت21 هزار تومان منتشر کرده است. انتهای پیام/‬‬
‫‫ «حادثه‌ای در شهر عروسک‌ها» عادل بزدوده دوباره روی صحنه می‌رود , نمایش عروسکی «حادثه‌ای در شهر عروسک‌ها» که حدود ۵۰ سال پیش در مرکز تئاتر کانون پرورش فکری به اجرا در آمد، برای سومین بار روی صحنه می‌رود. , به گزارش باشگاه خبرنگاران پویا به نقل از روابط عمومی کانون پرورش فکری، عادل بزوده در مورد این نمایش توضیح داد: «حادثه‌ای در شهر عروسک‌ها» به‌عنوان اولین تئاتر عروسکی مدرن برای کودکان در سال‌های 50-51 به کارگردانی واتک اجرا شد. این نمایش از سال 1351 تا 1356 در مراکز کانون سراسر کشور و همچنین بر روی تریلی تئاتر سیار کانون برای مناطقی که کانون کتابخانه نداشت، به‌صورت رایگان اجرا شد. او گفت: این سومین بار است که این نمایش را با همان تکنیک عروسک دستکشی بازتولید می‌کنم پیش از این دو بار در دهه‌ 70 با مرحوم کامبیز صمیمی‌مفخم و گروهی از هنرمندان در مرکز تولید تئاتر کانون اجرا شد. این کارگردان افزود: هدف از احیای این نمایش، نشان دادن اهمیت تاریخی آن و معرفی قدرت و توانمندی نمایش عروسکی به علاقه‌مندان این حوزه‌ نمایشی است. همچنین دومین دلیل برای اجرای مجدد آن حیاتی است که این نمایش دارد. او با اشاره به این‌که گروهی بلغارستانی این نمایش را 30 سال در کشورهای مختلف اجرا کرد، افزود: این نمایش پر از حوادث دوست داشتنی، پندهای خوب و موقعیت‌های پرکشش برای کودکان است. شرکت لحظه‌ به ‌لحظه و مداخله به‌جای تماشاگران در طول نمایش از دلایل موفقیت این نمایش در بین مخاطبانش است و مطمئنم کودکان امروز هم از آن لذت می‌برند. این مدرس تئاتر در مورد قصه این نمایش یادآور شد: در شهر عروسک‌ها همه شاد و خوشحال هستند، اما در این شهر کسی زندگی می‌کند که دوست ندارد زود از خواب بیدار شود و سرکار برود. او با تندخویی و بی‌نظمی‌اش باعث بر هم زدن آرامش مردم شهر می‌شود. کم‌کم این رفتارهای او باعث بروز اتفاق‌هایی در شهر عروسک‌ها می‌شود. عروسک‌ها هم تصمیم می‌گیرند برای حل این مشکل از عروسک‌ساز کمک بگیرند و این داستان با مداخله تماشاگران و تصمیم‌هایی که بچه‌ها بر روی صحنه می‌گیرند، ادامه می‌یابد. بزدوه با تاکید بر این‌که اجرای این نمایش فرقی با گذشته نکرده است، افزود: حتی از دکور و عروسک‌های قدیمی این نمایش هم دوباره استفاده شده است. دو عروسک و تعداد محدودی از آکساسوار صحنه را از ورژن سال 51 و برخی عروسک‌ها و دکور را از نسخه دهه 70 در اجرای تازه استفاده می‌کنم. این عروسک‌ساز در پایان سخنانش گفت: گروه بالای 85 درصد آماده و دکور هم تا حدودی آماده است و قرار بود 20 فروردین اجرای خود را آغاز کنیم که متأسفانه با شیوع ناگهانی بیماری کرونا کار متوقف شد که امیدوارم هر چه زودتر دوباره به رونق سالن‌های تئاتر کودکان برگردیم. هر چند این نمایش را با تغییراتی در نحوه اجرا می‌توانیم برای اجرای آنلاین هم به دست مخاطب برسانیم اما با توجه به شکل مداخله‌گر و مشارکت‌پذیری آن در هنگام اجرا، بهتر است بر روی صحنه و در مقابل تماشاگر حقیقی اجرا شود. این نمایش قرار است پس از بازگشایی سالن‌های تئاتر در مرکز تئاتر و تئاتر عروسکی کانون در پارک لاله به‌روی صحنه برود. انتهای پیام/ ‬‬
‫‫ «فیل کوچولو کجا خوابیدی؟» بازنشر شد , «فیل کوچولو کجا خوابیدی؟» که در قالب داستانی شیرین به رابطه‌ مادر فرزندی اشاره می‌کند، برای سومین‌بار به دست مخاطبان رسید. , به گزارش باشگاه خبرنگاران پویا به نقل از روابط عمومی کانون پرورش فکری، این اثر که مناسب مخاطبان گروه سنی 4 سال است، درباره‌ بچه‌فیلی است که پس از گم‌کردن مادرش در جست‌وجوی او با دیگر حیوانات و رابطه‌ی آن‌ها با فرزندشان آشنا می‌شود. بر این اساس خردسالان ضمن یادگیری اسامی حیوانات، با رفتار و عادت‌های هر یک از آن‌ها نیز آشنا می‌شوند. در بخشی از این کتاب می‌خوانیم: «فیل‌ کوچولو و سنجاقک رسیدند به یک ت‍په. هوا تاریک شده بود. سنجاقک پرواز کرد و رفت. فیل کوچولوی خسته تنها ماند. توی تاریکی، سایه‌ تخته سنگ بزرگی را دید که مثل مادرش بود. فکر کرد، مادرش آمده است دنبالش. از خستگی کنار تخت سنگ نشست. به تخته سنگ که هنوز از گرمای آفتاب گرم بود، تکیه داد و خوابش برد. صبح روز بعد از خواب بیدار شد. تازه تخته سنگ را دید و فهمید دیشب کنار مادرش نخوابیده است.» یادآوری می‌شود «فیل کوچولو کجا خوابیدی؟» در قطع خشتی و در شمارگان 2هزار و 500 نسخه از سوی کانون پرورش فکری منتشر شده است. پیش‌تر نیز 7هزار و 500 نسخه از این کتاب به چاپ رسیده بود. علاقه‌مندان می‌توانند این کتاب 32 صفحه‌ای را با قیمت 12‌هزار تومان از فروشگاه‌های عرضه محصولات فرهنگی، شهر کتاب‌ و فروشگاه‌های کانون پرور‍ش فکری کودکان و نوجوان (آفرینش) در سراسر کشور تهیه کنند. انتهای پیام/‬‬
‫‫ کلهر به روایت سه‌تار/ دور از انتظار، جذاب و باز هم لبریز از احساس , کنسرت تکنوازی سه‌تارِ کیهان کلهر، به راستی که فراتر از انتظار، جذاب و البته لبریز از احساس بود. , خبرگزاری تسنیم – یاسر یگانه کیهان کلهر را به سرخوش بودن روی صحنه می‌شناسند. آنجا که هیچ آداب و ترتیبی نمی‌جوید و آنطور که دلِ تنگش می‌خواهد می‌نوازد؛ از دل برآمده هم لاجرم بر دل نشیند. کلهر روی صحنه خودش است و حالات و حرکاتش پر از احساس است. کلهر از معدود هنرمندانی است که می‌توان نغمه‌ها و احساسِ لبریز شده‌اش را باور کرد. همه‌ی این‌ها در کمانچه‌نوازیِ او دیده و شنیده شده است. کلهر سه‌تار هم می‌نوازد. در سال‌های فعالیتش در عرصه موسیقی، گاهی هم سه‌تار به دست گرفته است. در آلبومِ «سفر به دیگر سو» در ترکیبِ گروه «دستان» سه‌تار می‌نوازد، در آلبوم «شب، سکوت، کویر» و در اجرای قطعه‌ی «طرقه» هم سه‌تار نواخت، در سال‌های گذشته هم کم و بیش در کنسرت‌های مختلف سه‌تار به دست گرفته است؛ اما این سه‌تار نوازی هرگز به جدیتِ کمانچه‌نوازی‌اش نبوده است. کیهان کلهر اما گویی منتظر فرصتی بود تا سه‌تارنوازیش را هم به شکلی مفصل و البته جدی‌تر ارائه کند. این فرصت هفته گذشته و با کنسرتی آنلاین رقم خورد. پنجشنبه یکم خرداد 1399 از ساعت 21، کیهان کلهر ویژگی‌هایی متفاوت از خودش را به مخاطبان نشان داد. وقتی اعلام شد که قرار است کنسرت آنلاینِ کیهان کلهر در قالب تکنوازی سه‌تار برگزار شود، انتظارها از او چندان زیاد نبود. حتی این مسئله به ذهن برخی از مخاطبان خطور می‌کرد که کلهر می‌خواهد کنسرتی برای رفع تکلیف برگزار کند و از این روست که تنها سه‌تار خواهد نواخت. به هر حال کلهر را بیش از هر چیزی با کمانچه‌اش می‌شناسند. ماجرا اما به شکل دیگری رقم خورد... یک ساعت اجرایِ دقیق و البته پراز محتوا؛ شاید اگر محدودیت‌های پخش زنده در اینستاگرام (حداکثر زمانِ پخش زنده در اینستاگرام یک ساعت است) نبود، کلهر با سه‌تارش باز هم قدرت اجرا و ارائه‌ی مطلب داشت. در موسیقی ایرانی تکنوازی با گروه‌نوازی و حتی دونوازی بسیار متفاوت است. اینکه نوازنده‌ای بتواند یک ساعت تکنوازی با سازش داشته باشد و هرگز هم در ارائه جمله‌ها و مطالبش کم نیاورد؛ معنایش استادیِ آن شخص در نوازندگی است. بازخوردهای این اجرا هم بسیار عجیب بود. شنوندگان بسیاری اجرای او را دیدند و لذت بردند. سونوریته(صدا دهی) و جمله‌بندی‌هایش هنگام اجرا در بالاترین سطح کیفی بود. روایت است که در همین اجرایِ تکنوازیِ سه‌تار، با کلهر هماهنگ می‌کنند که وقتی زمان اجرا به 45 دقیقه رسید، او را با اشاره مطلع کنند تا در جریانِ زمان برنامه باشد و راس یک ساعت، اجرا را تمام کند. کلهر اما چنان محوِ نواختن می‌شود که هرگز متوجه‌ اشارات و علامت‌های اطرافش نمی‌شود. شاید مهمترین ویژگی کیهان کلهر همین «آنِ» او در هنگام اجراست. به راستی هنگام نواختن او آدمیزاده‌ای دیگر می‌شود. کلهر با این سه‌تار نوازی کاری کرد که انتظارها از او در عرصه‌ی سه‌تار نوازی هم بیشتر شد؛ کار به جایی رسیده که شاید از این پس طرفدارانِ سه‌تارنوازیش بیشتر از کمانچه‌نوازیش باشند. بزرگانی در موسیقی ایرانی بوده‌اند که دو یا چند ساز می‌نواختند. اما همیشه به گونه‌ای بوده کی یکی از سازها به دیگری غلبه داشته است. برای کلهر هم همینگونه بود؛ البته تا پیش از این تکنوازیِ سه‌تارش. کلهر با این اجرا نامش را در میان بزرگان تکنوازیِ سه‌تار ثبت کرد و از این پس منتظر تکنوازی‌های بیشتری از او با ساز سه‌تار باید باشیم. کلهر در این اجرا ثابت کرد که سال‌ها روی تکنوازیش تمرکز و کار کرده است و منتظر فرصتی بوده تا این بخش از توانایی‌هایش را هم به مخاطبان موسیقی ارائه کند؛ به راستی هم به موقع و درست این کار را کرد. کلهر برای اجرای آنلاینش دستگاه «سه‌گاه» را انتخاب کرد. انتخابی هوشمندانه که نکات بسیاری در دلِ خود دارد. در میان دستگاه‌های موسیقی، نواختنِ «سه‌گاه» با سه‌تار دشوارتر از بقیه است. کلهر در میان اهل موسیقی به داشتنِ نگرشی مُدرن به موسیقی معروف بوده و هست. هرچند او در تمامِ آثارش، پایبند بودن به اصالت‌ها و ریشه‌های موسیقی ایرانی را حفظ کرده است. با این حال او در این اجرا تکنوازیِ کاملا کلاسیکی داشت. درآمد سه‌گاه، زابل، مخالف و چهارمضراب را نواخت و سری هم به «ابوعطا»، «کرد بیات»(بیات کرد) و «شور» زد و با فرود در «سه‌گاه» اجرایش را با تصنیف «از غم عشق تو» تمام کرد. این اجرا تسلطِ شگرفِ کلهر بر موسیقی دستگاهی را نشان داد؛ در چارچوب موسیقی دستگاهی ماند و «آنِ» نواختنش در سراسر اجرا جاری بود. در موسیقی ایرانی، تکنوازیِ یک ساعته کار بسیار دشواری است؛ جمله‌بندی‌ها و ملودی‌های جاری در ذهن و سونوریته‌ی نوازندگی از نکات مهم است. به هر روی اجرای آنلاین زمینه‌ای شد تا تکنوازی کاملی از کیهان کلهر، آن هم با سه‌تار بشنویم. کیفیتِ ضبطِ این اجرا، صدابرداری و البته تصویرهای با کیفیتی که از آن تهیه شده بود؛ جملگی دست به دست هم داد تا اجرایی ماندگار در موسیقی ایران رقم بخورد. هوشیاریِ کلهر و یا مشاورانش در انتخابِ محلِ برگزاری اجرا ستودنی بود. آنها برای این اجرا موزه «آبگینه» را انتخاب کرده بودند. رفتن به سالن‌های کنسرت و اجرا برای صندلی‌های خالی، کارِ بیهوده‌ای است. وقتی قرار است برای مقابله با شیوع ویروس کرونا، اجرایی بدون تماشاگر برگزار شود و به صورت آنلاین پخش شود؛ رفتن به سالن‌های کنسرت معنایی ندارد. شاید بهتر است دیگر هنرمندان هم برای کنسرت‌های آنلاین‌شان محلی به جز سالن‌های کنسرت انتخاب کنند؛ و برای این کار چه جایی بهتر از موزه‌ها... انتهای پیام/‬‬
‫‫ بازخوانی یک سفر روحانی ناشناخته از زبان محمدرضا شفیعی کدکنی , «مصیبت‌نامه» سفری است روحانی، با قلمروهایی دیگر و از مسیری دیگر، اما به سوی همان مقصد که در «منطق‌الطیر» دیده می‌شود و پایان هر دو سفرنامه یکی است. , به گزارش خبرنگار فرهنگی خبرگزاری تسنیم، «مصیبت‌نامه» اثر گرانسنگ عطار نیشابوری، شاعر سفرهای روحانی است که شامل 40 مقاله و تعداد فراوانی حکایت شیرین و طنز است که در هفت هزار بیت سروده شده و از شاهکارهای پیر نیشابور به شمار می‌رود. عطار در «مصیبت‌نامه» به بیان مصیبت‌ها و گرفتاری‌های روحانی و نیز حکایت‌های فرعی و خواندنی بسیاری پرداخته است. در این منظومه شیخ نیشابور خواننده را به این امر توجه می‌دهد که فریفته ظاهر نشود و از ورای لفظ و ظواهر امر به حقیقت و معنی اشیا پی ببرد. «منطق‌الطیر» عطار که به ظاهر سخن از پرواز مرغان به سوی سیمرغ دارد، در معنی، رمزی است از سلوک عارفان و سیر معنوی ایشان در طریق معرفت. «مصیبت‌نامه» نیز سفری است روحانی، با قلمروهایی دیگر و از مسیری دیگر، اما به سوی همان مقصد که در «منطق‌الطیر» دیده می‌شود و پایان هر دو سفرنامه یکی است. با وجود اهمیت «مصیبت‌نامه»، این اثر چنان که باید در میان مخاطبان شناخته شده نیست و نام عطار عمدتاً با دیگر آثار او شهره شده است. بی‌گمان علت کم‌شناختگی این منظومه، در قیاس با «منطق‌الطیر»، نام آن است که غالباً تصور می‌شود کتابی است در فن مصیبت‌سرایی و نوحه‌خوانی، حال آن که عطار در این اثر، سوگ‌نامه‌ تبار انسان و اضطراب‌های بیکران و جاودانه‌ آدمی و مشکلات ازلی و ابدی بشر را سروده است و این که در عرصه‌ معرفت‌شناسی الاهیات، همه‌ کائنات سرگشته‌اند و گرفتار مصیبت. این کتاب، ازین چشم‌انداز، سوگ‌نامه‌ تبار آدمی است. انتشارات سخن به تازگی چاپ نهم از این اثر را با مقدمه، شرح و تصحیح محمدرضا شفیعی کدکنی روانه بازار کتاب کرده و در دسترس علاقه‌مندان به آثار عطار نیشابوری و ادبیات عرفانی قرار داده است. انتهای پیام/‬‬
‫‫ دبیر اجرایی هفدهمین جشنواره تئاتر «مقاومت» منصوب شد , دبیر هفدهمین جشنواره سراسری تئاتر «مقاومت» با صدور حکمی دبیر اجرایی این رویداد هنری را منصوب کرد. , به گزارشباشگاه خبرنگاران پویا، حمید نیلی دبیر هفدهمین جشنواره سراسری تئاتر «مقاومت» طی حکمی توحید معصومی را به عنوان دبیر اجرایی این جشنواره نمایشی منصوب کرد. در بخشی از این حکم آمده است: نظر به تعهد و تخصص جنابعالی در عرصه هنرهای نمایشی کشور و همچنین تجارب مفید و ارزنده شما در ساماندهی، انسجام و هم‌افزایی خانواده بزرگ تئاتر کشور، به موجب این حکم، به عنوان "دبیر اجرایی هفدهمین جشنواره سراسری تئاتر مقاومت" منصوب می‌شوید. امیدوارم بااستعانت از درگاه حضرت حق جل جلاله در برگزاری هرچه باشکوه تر هفدهمین دوره جشنواره سراسری تئاتر مقاومت و بهره مندی از ظرفیت بالای هنرمندان متعهد تئاترمقاومت کشور کوشا باشید." توحید معصومی متولد 1354 دارای مدرک کارشناسی بازیگری و کارشناس ارشد کارگردانی از دانشکده هنر ومعماری است و از سال 1368 فعالیت هنری خود را آغاز کرده است. کارگردانی بیش از 30 نمایش صحنه‌ای و تله تئاتر و حضور در چند دوره جشنواره بین‌المللی تئاتر فجر، سوره، ماه، تئاتر مقاومت و... و کسب جوایز مختلف از جشنواره‌هایگوناگون از جمله سوابق هنری توحید معصومی است. وی همچنین در دوره‌های بیست و دوم تا بیست و ششم  جشنواره سراسری تئاتر سوره به عنوان مشاور اجرایی حضور داشته و پنج دوره دبیری جشنواره استانی تئاتر سوره استان اردبیل را بین سالهای 82 تا 86 بر عهده داشته است.  معصومی در پنج سال اخیر مدیر امور استانهای مرکز هنرهای نمایشی حوزه هنری و مشاور مدیر مرکز محافل و جشنواره‌های حوزه هنری بوده است. هفدهمین جشنواره سراسری تئاتر«مقاومت» به همت انجمن تئاتر انقلاب و دفاع مقدس بنیاد فرهنگی روایت فتح  و با دبیری حمید نیلی آذرماه سال جاری برگزار خواهد شد. انتهای پیام/‬‬
‫‫ اخبار تلویزیون| از توقف آی‌فیلم انگلیسی تا سریالی درباره امام حسین(ع) , انباشت بدهی ارزی باعث شد تا شبکه سحر اردو تعطیل شود و احتمال دارد با این روند شبکه آی‌فیلم انگیسی هم قطع شود؛ سریال "نجلا" با محوریت امام حسین(ع) ساخته می‌شود و برنامه "عصر جدید" به دنبال مجوز برای حضور تماشاگران است. , به گزارش خبرنگار فرهنگی خبرگزاری تسنیم، اخبار کوتاه رادیو و تلویزیون را در ادامه بخوانید:  توقف شبکه سحر اردو بدهی ارزی انباشت شده رسانه ملی به ماهواره پاک‌ست باعث شد صدای یک شبکه دیگر برون مرزی نیز خاموش شود. در پی اخطار روز گذشته ماهواره پاک‌ست، به‌دلیل انباشت بدهی ارزی صدا و سیما پخش شبکه سحر اردو روی این ماهواره از ساعتی پیش قطع شد.  ماهواره پاک‌ست اصلی‌ترین بستر مورد استفاده مردم هند و پاکستان و سایر کشورهای حوزه شبه قاره برای دریافت شبکه سحر اردو است و با قطع آن، 500 میلیون مخاطب بالقوه اردو زبان در شبه قاره هند و پاکستان، از دریافت برنامه‌های این شبکه محروم شدند.  کانال 24 ساعته اردو زبان شبکه سحر از سال 1380 افتتاح شده و در زمره کانال‌های مجموعه رسانه‌ای شبکه سحر قرار گرفت. این کانال با برنامه‌های متنوع اعم از خبر، فیلم و سریال، مستند، کودک و خانواده و.. با موضوعات گوناگون سیاسی، دینی و معارفی، فرهنگی، سبک زندگی و اقتصادی و...، جمع کثیری از تماشاگران تلویزیون در شبه قاره هند را جذب خود کرده است. برنامه‌های این شبکه با هدف تقویت ارتباطات فرهنگی و تمدنی کشورمان با شبه قاره، معرفی ظرفیت های عظیم اقتصادی، فرهنگی، گردشگری و .. کشورمان به مردم علاقه‌مند این منطقه و تصحیح و مقابله با سیاه‌نمایی رسانه‌های معاند تهیه و تولید می‌شود.  سحر اردو همچنین پس از شبکه الکوثر دومین شبکه از شبکه‌های تلویزیونی برون‌مرزی صداوسیما است که ظرف چند روز گذشته به سبب تأخیر در تسویه حساب اجاره ماهواره‌های خارجی، پخش فرکانسی خود را از دست داده است. پیمان جبلی، معاون برون مرزی سازمان صدا و سیما پیش‌تر از عدم توجه جدی به اهمیت جایگاه و نقش رسانه‌های برون مرزی کشور و دخالت دادن انگیزه‌های سیاسی داخلی و کشاندن گروکشی‌ها به جبهه رسانه‌ای دیپلماسی خارجی جمهوری اسلامی هشدار داده بود.  وی افزوده بود در حالی که جبهه رسانه‌ای غول پیکر دشمنان کشورمان در حال گسترش کمی و کیفی حجم تبلیغات منفی و سیاه‌نمایی علیه جمهوری اسلامی ایران است و تلاش شبانه‌روزی رسانه‌های دشمن برای گمراه کردن افکار عمومی ملت‌های منطقه و جهان بر ضد کشورمان ادامه دارد، بی‌توجهی و سهل‌انگاری در حمایت حداقلی از جبهه رسانه‌ای خودی گناهی نابخشودنی است و دستگاه‌های ذی‌ربط باید در این خصوص در پیشگاه مردم و کشور پاسخگو باشند. * پیگیری‌های خبرنگار تسنیم نشان می‌دهد پاک‌ست هشدار داده است در صورت عدم پرداخت بدهی صداوسیما، پخش شبکه آی‌فیلم انگلیسی را هم قطع خواهد کرد.  برنامه "بازار" شبکه اسپانیایی‌ تلویزیون  برنامه «بازار» در شبکه اسپانیایی زبان هیسپان‌تی‌وی این هفته به معرفی صنعت روی در ایران می‌پردازد. ذخایر روی در ایران بیش از 210 میلیون تُن برآورد می‌شوند. در حدود 80 معدن سرب و روی در کشور وجود دارند و بیش از نیمی از واحدهای ذوب روی در استان زنجان واقع شده‌اند. ایران به ترتیب پس از چین، قزاقستان و هند مقام چهارم تولید سرب و روی را در آسیا و یازدهم را در جهان داراست. اگرچه بیش از 9 درصد کنسانتره سرب و روی جهان در ایران وجود دارد، ولی سهم تولید و صادرات ایران تقریبا 1 درصد کل تولید و صادرات جهانی است. در برنامه «بازار» شبکه اسپانیایی زبان هیسپان‌تی‌وی بررسی خواهد شد که چگونه خواص روی در تولید ضروری و چقدر برای زندگی انسان لازم است. همچنین ضمن مشاهده فعالیت‌های این بخش در بازار ملی و بین‌المللی، صنعت فلزات از جمله روی نیز بررسی خواهد شد. برای درک بهتر نحوه عملکرد بازار داخلی روی، بازدید از شرکت ریخته‌گری روی در ایجرود در دستور این برنامه قرار گرفت. گروه تولید برای دیدن نحوه تولید میله‌های روی نیز به اراک سفر کرد. کریستینا لیوا اجرای برنامه «بازار» را بر عهده دارد که پنجشنبه ساعت 5:30 بامداد، شنبه 3:30 و 10 و یکشنبه 8 صبح به وقت تهران به زبان اسپانیایی روی آنتن هیسپان‌تی‌وی می‌رود. آغاز سریال‌های جدید آی‌فیلم عربی  آی‌فیلم عربی سریال‌های «پشت‌بام تهران» و «خواب و بیداری» را از فردا روی آنتن می‌برد.  «پشت بام تهران» به نویسندگی سعید نعمت‌الله و کارگردانی بهرنگ توفیقی و تهیه‌کنندگی زینب تقوایی در باکس ساعت 19 این کانال قرار گرفته است. این مجموعه تلویزیونی در زمستان 1394 از شبکه یک سیما پخش شد و بازیگرانی نظیر کامبیز دیرباز، سام درخشانی، آزاده صمدی، اندیشه فولادوند، ثریا قاسمی، لعیا زنگنه، لیندا کیانی، بهزاد فراهانی، مجید واشقانی، خسرو شهراز و شهین تسلیمی در آن بازی کرده‌اند. همچنین مجموعه «خواب و بیدار» به نویسندگی و کارگردانی مهدی فخیم‌زاده هر شب ساعت 20 روی آنتن می‌رود. «خواب و بیدار» که در سال 1381 از شبکه یک سیما پخش شده بود در آی‌فیلم دوبله عربی شد و قرار است بار دیگر برای مخاطبان عرب‌زبان این شبکه پخش شود. در این سریال، ناتاشا که یک خلافکار حرفه‌ای است پس از سال‌ها به ایران بازمی‌گردد. او با عبدالله که یک خلافکار سابقه‌دار بوده و مدت زیادی است که خلاف را کنار گذاشته، شروع به سرقت مسلحانه می‌کنند. پس از مدتی پسر عبدالله دستگیر شده و دامادش نیز در سرقتی مسلحانه، توسط پلیس زخمی می‌شود ... مهدی فخیم‌زاده، رؤیا نونهالی، دانیال حکیمی، محمد صادقی، لادن طباطبایی، حبیب دهقان‌نسب، کامران تفتی، اردشیر تفتی، حسین فلاح، متین عزیزپور، لیلا برخورداری، ثریا حلی، اکبر قدمی، میرمحمد تجدد و انوشیروان فاطمی در این سریال پلیسی به ایفای نقش پرداخته‌اند. بینندگان آی‌فیلم عربی می‌توانند بازپخش این سریال‌ها را به فاصله 6 ساعت در سه نوبت تماشا کنند. ساخت یک سریال با محوریت امام حسین (ع) «نجلا» اولین تجربه سریال‌سازی خیرالله تقیانی‌پور با داستانی حول امام حسین(ع) و عاشقانه‌ای در سال 1358 به زودی کلید می‌خورد. سریال «نجلا» به کارگردانی خیرالله تقیانی‌پور به زودی جلوی دوربین می‌رود. این سریال در سال 1358 روایت می‌شود که البته ربط خاصی به انقلاب اسلامی و یا دفاع مقدس ندارد بلکه عاشقانه‌ای است که حول امام حسین(ع) روایت می‌شود. «نجلا» احتمالاً در حدود 15 یا 16 قسمت ساخته و در خردادماه تصویربرداری آن را در تهران و آبادان شروع خواهد شد. تهیه‌کنندگی این مجموعه برعهده سعید سعدی خواهد بود. مهمانان برنامه "دورهمی" برنامه «دورهمی» در شب‌های پایانی این هفته میزبان مهمانان مختلفی از حوزه بازیگری و خوانندگی است. علی لهراسبی خواننده موسیقی پاپ، فریبا نادری بازیگر تلویزیون، مهدی یغمایی خواننده موسیقی پاپ،  محمدرضا شریفى‌نیا و محمد زارع  بازیگر سینما و تلویزیون چهارشنبه، پنجشنبه و جمعه این هفته مهمان مهران مدیری خواهند بود. برنامه «دورهمى» ساعت 23 از شبکه نسیم پخش می‌شود و بازپخش آن یک بامداد، 7:30 صبح و 14 روز بعد خواهد بود. آخرین مهلت ارسال ویدئو در پویش «هم‌صدای آسمان» قرعه‌کشی پویش هم‌صدای آسمان نیز اواخر خردادماه به صورت زنده از شبکه پویا برگزار خواهد شد. مرکز ماوا از ابتدای ماه مبارک رمضان با همکاری شبکه پویا فراخوان پویش هم‌صدای آسمان را با محوریت اذان گفتن نوجوانان در خانه یا نقاط مختلف شهر و کشور اعلام کرد که تاکنون بیش از یک‌هزار و 500 ویدئو از اذان گفتن نوجوانان در پشت‌بام‌ها، بالکن خانه‌ها یا نقاط مختلف شهر به این پویش ارسال شده است. با توجه به استقبال و درخواست مخاطبان از این پویش و حجم زیاد پیام‌های دریافتی مهلت ارسال ویدئو تا 10 خردادماه تمدید شد. پویش هم‌صدای آسمان علاوه بر پخش روزانه ویدئوهای ارسالی مخاطبان از شبکه پویا و فضای مجازی، تعداد 10 جایزه 10 میلیون ریالی به قید قرعه به شرکت‌کنندگان تقدیم می‌کند. قرعه‌کشی پویش هم‌صدای آسمان نیز اواخر خردادماه به صورت زنده از شبکه پویا برگزار خواهد شد. خانواده‌ها می‌توانند فیلم اذان گفتن فرزندان خود را نهایتاٌ تا 10 خردادماه از طریق فضای مجازی تلگرام، سروش و روبیکا به آدرس اکانت @Hamseday_aseman ارسال کنند. انتخاب «مافیا» آغاز شد از امروز 13 هزار متقاضی شرکت در مسابقه «شهروند،مافیا» وارد دور انتخابی می‌شوند. علیرضا سلطانی تهیه‌کننده «شهروند مافیا» با اشاره به سختی این مرحله از تولید تأکید کرد: مرحله انتخابی کاری سخت محسوب می‌شود چرا که باید با حدود 10 هزار شرکت‌کننده وارد این مرحله شویم و از بین این افراد نهایتاً 600 نفر به مرحله بعد راه پیدا می‌کنند. در چارچوب اصلی این بازی که بیش از 50 سال است در جهان انجام می‌شود، لیگ و داوری وجود ندارد و از ابداعات ما است. این داوری با هدف انتخاب بهترین‌ها برای شرکت در برنامه تلویزیونی است. موضوعی که به ما امکان می‌دهد بهترین افراد را به مسابقه وارد کنیم و کار را جذابت‌تر روی آنتن ببریم. وی با اشاره به اتمام ثبت‌نام در اردیبهشت‌ماه اضافه کرد: از امروز وارد مرحله انتخابی می‌شویم و تیم تولید حدوداً 2 ماه وقت دارد تا گروه‌های شرکت‌کننده را انتخاب کند. «عصر جدید» به زودی در لوکیشن جدید با تماشاگران با مجوز ستاد ملی مبارزه با کرونا ، فصل جدید برنامه استعدادیابی «عصر جدید» با حضور تماشاگران به روی آنتن شبکه سه خواهد رفت. احسان علیخانی کارگردان و مجری برنامه «عصرجدید» درباره از سرگیری ضبط این برنامه با حضور تماشاگران گفت: در هفته‌های گذشته چندین هزار مخاطب پروپاقرص بزرگ‌ترین مسابقه استعدادیابی «عصرجدید» برای تماشای استعداد شرکت‌کنندگان نام‌نویسی کرده‌اند که در ماه‌های گذشته به دلیل شیوع ویروس کرونا امکان ضبط برنامه وجود ندارد. علیخانی افزود:  به دنبال روند کاهشی شیوع ویروس کرونا، طی مذاکرات شفاهی که با  وزارت بهداشت و ستاد ملی مبارزه با کرونا انجام داده‌ایم، ادامه ضبط برنامه با حضور تماشگران با رعایت پروتکل‌های بهداشتی و فاصله‌گذاری‌های اجتماعی امکانپذیر است اما منتظر دریافت پاسخنامه‌ایم که این مجوز از سوی وزارت بهداشت و ستاد ملی کرونا به طور رسمی به ما ابلاغ  شود. مجری مسابقه «عصرجدید» خاطرنشان کرد: به منظور حفظ سلامت هموطنان عزیزمان و برای رعایت هرچه بهتر رعات کردن پروتکل‌های بهداشتی، همکاران در حوزه‌های برنامه‌سازی باید با متخصصان و کارشناسان حوزه سلامت حتماً مشورت کنند و گروه «عصر جدید» هم با توجه به این اصل مهم، رعایت  تمام دستورالعمل‌های بهداشتی  و توصیه‌های ستاد مبارزه با کرونا را  برای حفظ سلامت مردم خوب کشورمان بر خود واجب می‌داند. وی با اشاره به تفاوت ساختار برنامه «عصر جدید» با دیگر برنامه‌های تلویزیونی گفت : «عصر جدید» به لحاظ تعداد تماشاگران که در هر برنامه نزدیک به 900 تا هزار نفر در محل ضبط برنامه حضور دارند و همچنین مدت زمان ضبط طولانی‌تر برنامه نسبت به دیگر برنامه، شرایط متفاوت‌تری دارد. علیخانی ابراز امیدواری کرد به زودی ضبط استعدادیابی «عصر جدید» با حضور تماشاگران در لوکیشن جدید این برنامه شروع شود. حدود 10 قسمت از فصل جدید برنامه در اواخر دی‌ و اوایل بهمن ماه ضبط شده بود. انتهای پیام/‬‬
‫‫ "صدیقه کیانفر" در خانه ابدی آرمید , پیکر "صدیقه کیانفر" با حضور جمعی از هنرمندان در بهشت زهرا(س) برگزار و در قطعه هنرمندان به خاک سپرده شد. , به گزارش خبرگزاری تسنیم، مراسم تشییع پیکر زنده یاد «صدیقه کیانفر» هنرمند سینما، تئاتر، رادیو و تلویزیون با حضور اصغر همت، سوسن پرور، امید زندگانی، مجید حمزه، شمسی صادقی، پریسا مقتدی، ماندانا اصلانی، افسانه محمدی، مهرداد عشقیان، احمد گنجی، مینا شجاع، کامیار محبی، رامین پورایمان، فاطمه هاشمی و سیروس همتی و همچنین مدیرانی همچون سیدمحمد طباطبایی مدیرعامل مؤسسه هنرمندان پیشکسوت، حمیدرضا افتخاری (مدیرکل هنرهای نمایشی و رادیو نمایش) حاضر بودند.  اصغر همت بازیگر سینما، تئاتر و تلویزیون در سخنانی گفت:  در این مراسم اصغر همت در سخنانی گفت: هرچه غلو بشود در گفتن خوبی‌های خانم کیانفر باز هم حق مطلب درباره ایشان ادا نشده است. محبت و نگاه مهربان خانم کیانفر را ممکن است فقط از مادرشان دیده باشند. محبت و مهربانی که ایشان داشت نظیر مادرمان بود. ایشان همیشه سرشار از نشاط و زندگی بود. در ادامه نیز طباطبایی در سخنانی عنوان داشت: صحبت کردن راجع به خانم کیانفر خیلی سخت است. ایشان از معدود بازیگران ایرانی هستند که در همه حوزه‌های نمایشی کار کرده‌اند و تا سال‌های آخر عمر خود کار کردند و در 86 سالگی روی صحنه تئاتر رفتند و کار کردند. تشکر می‌کنم از دوستان تئاتری که از خانم کیانفر دعوت کردند تا ما شاهد بازی ایشان باشیم. او مهربان و دغدغه‌مند بود و درگذشتش خسران است. خسران بیشتر این است که بعد از مرگ، ما هیچ خاطره و مستندی از ایشان نداریم و کاش فکر کنیم و خاطرات هنرمند پیشکسوت را به عنوان تاریخ کشورمان ثبت کنیم. صدیقه کیانفر در طول عمر هنری خود در آثار سینمایی متعددی از جمله «هامون»، «آپارتمان شماره 13»، «مأموریت آقای شادی»، «همسر» و «من زمین را دوست دارم» ایفای نقش کرده بود. «بچه‌های کوچه دوستی» هنگامه مفید، «همه بچه‌های من» مرضیه برومند، «بی گناهان» احمد امینی، «میوه ممنوعه» حسن فتحی و «رسم عاشقی» سعید سلطانی نیز از جمله مجموعه‌های تلویزیونی‌اند که صدیقه کیانفر در آن‌ها به ایفای نقش پرداخته بود. حضور در نمایش‌های «دریاچه پنهان» مسعود دلخواه و «هایلایت» سوسن‌پرور از جمله تجربیات تئاتری زنده‌یاد کیانفر بودند. انتهای پیام/‬‬
‫‫ جزئیات شهادت ۱۱ جانباز ۷۰ درصد کشور در یک‌ماه اخیر , طی یک ماه گذشته ۱۱ نفر از جانبازان ۷۰ درصد به شهادت رسیده اند. این جانبازان از استان‌های تهران، همدان، خراسان رضوی، لرستان، آذربایجان شرقی، خوزستان و فارس بودند. , به گزارش خبرنگار فرهنگی خبرگزاری تسنیم، بعد از گذشت بیش از 30 سال از پایان هشت سال دفاع مقدس، جانبازان 70 درصد بسیاری تا کنون از میان جمع جانبازان پر کشیده و راهی دیار شهدا شده‌اند. طبق اعلام رسمی بنیاد شهید و امور ایثارگران؛ در مجموع 548 هزار و 499 جانباز در سراسر کشور داریم که تهران بزرگ با تعداد بیش از 49 هزار جانباز و خراسان رضوی با تعداد بیش از 46 هزار جانباز بالاترین آمار جانباز را در میان استان‌ها دارند. طی یک ماه گذشته 11 نفر از جانبازان 70 درصد به شهادت رسیده‌اند. این جانبازان از استان‌های تهران، همدان، خراسان رضوی، لرستان، آذربایجان شرقی، خوزستان و فارس بودند. سه تن از این افراد جانباز شیمیایی هشت سال دفاع مقدس بودند. مشخصات این جانبازان شهید در ادامه می‌آید: جانباز شیمیایی «محمد فیروزی» از استان تهران جانباز 70 درصد «محمد فیروزی» از شهرستان دماوند استان تهران بر اثر عوارض ناشی از مجروحیت شیمیایی، دوشنبه پنجم خرداد ماه در 63 سالگی به یاران شهیدش پیوست. شهید محمد فیروزی اول فروردین ماه 1336 در شهرستان دماوند دیده به جهان گشود و در عملیات‌های والفجر هشت، جزیره مجنون و مرصاد بارها مجروح و شیمیایی شد و به درجه جانبازی نائل آمد.  جانباز شیمیایی «محراب مرادی» از استان همدان جانباز 70 درصد «محراب مرادی» از استان همدان پس از سال‌ها تحمل درد و رنج ناشی از جراحات جنگ  در پنجم خرداد ماه 1399 به یاران شهیدش پیوست. وی متولد 1348 بود و در تاریخ 13 فروردین سال 1367 در منطقه بیاره عراق از ناحیه چشم‌ها، پوست و دستگاه تنفسی جانباز و پس از سال‌ها تحمل درد و رنج بر اثر عوارض ناشی از گازهای شیمیایی به شهادت رسید. برادر وی شهید «نعمت الله مرادی» نیز در سال 1365 در عملیات کربلای 2 به شهادت رسید.  جانباز نخاعی «محمد کاظمی ازغدی» از استان خراسان رضوی جانباز 70 درصد «محمد کاظمی ازغدی» از خراسان رضوی پس از سال‌ها تحمل درد و رنج مجروحیت دوشنبه هشتم اردیبهشت 1399 در بیمارستان قائم(عج) مشهد مقدس به یاران شهیدش پیوست. ​شهید کاظمی ازغدی اول فروردین 1345 در مشهد چشم به جهان گشود و در 20 مهر 1366 مجروح و مجدداً پس از بهبودی به جبهه بازگشت که 30 آبان همان سال در میمک کردستان به علت اصابت ترکش به مهره‌های کمر به قطع نخاع و جانبازی 70 درصد نائل آمد.  «حیدر لطفی» از استان لرستان جانباز 70 درصد «حیدر لطفی» از شهرستان خرم‌آباد لرستان پس از سال‌ها تحمل درد و رنج ناشی از ضایعات جانبازی، سرانجام روز سه‌شنبه دوم اردیبهشت به یاران شهیدش پیوست. مراسم تشیع و خاکسپاری این شهید سوم اردیبهشت 1399 برگزار و در گلزار شهدای بهشت رضا (ع) شهرستان خرم‌آباد به خاک سپرده شد. شهید حیدر لطفی در سال 1343 در یکی از روستاهای توابع شهرستان الشتر چشم به جهان گشود و در دوران دفاع مقدس به ‌عنوان سرباز وظیفه در جبهه‌های جنگ حضور یافت و در سال 1366 در منطقه عملیاتی سلیمانیه عراق به فیض جانبازی نائل آمد. «جواد سبیلی ممقانی» از آذربایجان شرقی جانباز 70 درصد جنگ تحمیلی «حاج جواد سبیلی ممقانی» پس از تحمل سال‌ها درد و رنج مصدومیت و جانبازی روز سه‌شنبه 30 اردیبهشت 1399 به یاران شهیدش پیوست. پیکر پاک شهید 31 اردیبهشت 1399 در زادگاهش در بخش ممقان و در جوار شهدای این شهر به خاک سپرده شد. شهید جواد سبیلی ممقانی متولد سال 1344 بود و در عملیات مسلم ابن عقیل در منطقه سومار در سال 1361 از ناحیه سر مورد اصابت ترکش خمپاره قرار گرفت و به درجه جانبازی نائل آمد.  «محمد فراهی فریمانی» از استان خراسان رضوی جانباز 70 درصد حاج «محمد فراهی فریمانی» پس از تحمل بیش از 34 سال درد مجروحیت سه‌شنبه 16 اردیبهشت 1399 به یاران شهیدش پیوست. این جانباز شهید، 28 شهریور 1316 در شهرستان فریمان چشم به جهان گشود و پس از گذراندن دوران تحصیلات به استخدام ارتش جمهوری اسلامی ایران درآمد و 18 مهر 1359 در منطقه عملیاتی دزفول و 26 دی ماه سال 1365 در عملیات کربلای 5 در منطقه شلمچه از ناحیه پای چپ قطع عضو و دست راست او نیز مجروح شد. پیکر مطهر این شهید 17 اردیبهشت پس از ادای احترام در گلزار مطهر شهدای بهشت صادق شهرستان فریمان در جوار یاران شهیدش به خاک سپرده شد.  «مجید بارانی» از استان خوزستان جانباز 70 درصد ستوان دوم «مجید بارانی» از شهرستان زاهدان در 29 اردیبهشت ماه و همزمان با شب 25 ماه مبارک رمضان به یاران شهیدش پیوست. این جانباز گرانقدر در 22 خرداد ماه سال 1383 هنگام خدمت در کلانتری 11 فرماندهی انتظامی شهرستان سراوان در اجرای طرح امنیت و مأموریت دستگیری یک شرور سابقه‌دار و مسلح در منطقه «بخشان» از ناحیه سر مورد اصابت گلوله قرار گرفت و 16 سال به صورت نباتی در سختی و مشقت در بستر بیماری به سر برد.  جانباز نابینا «حجت‌اله حسینی» از استان تهران «حجت‌اله حسینی» از یادگاران دوران دفاع مقدس و جانباز سرافراز 70 درصد پس از سال‌ها تحمل رنج و جراحات ناشی از جنگ تحمیلی چهارشنبه 24 اردیبهشت ماه دعوت حق را لبیک گفت و به یاران شهیدش پیوست. پیکر پاک این شهید در 25 اردیبهشت ماه در گلزار شهدای بهشت زهرا(س) به خاک سپرده خواهد شد. این جانباز دوران دفاع مقدس متولد 1330 از کادر ارتش جمهوری اسلامی ایران به جبهه اعزام و اول مردادماه 1360 در منطقه دزفول از ناحیه دو چشم مجروح شد.  «صباح فیاض دری» از استان خراسان رضوی جانباز 70 درصد «صباح فیاض دری»، چهارشنبه 17 اردیبهشت در سن 68 سالگی در بیمارستان شهید هاشمی‌نژاد مشهد به یاران شهیدش پیوست. این جانباز شهید، اول مرداد 1331 در نجف اشرف چشم به جهان گشود و پس از رسیدن به سن نوجوانی عازم جبهه‌های جنگ و هم‌رزم شهید چمران شد و در اول شهریور 1361 در منطقه عملیاتی شلمچه بر اثر برخورد با مین به فیض جانبازی نائل آمد. این جانباز سرافراز در دوران دفاع مقدس، بینایی چشم چپ و انگشت پای راست خود را از دست داده و سال‌ها از بیماری تراکستومی(تنفس از زیر گلو) رنج می‌برد. پیکر مطهر این شهید 18 اردیبهشت پس از ادای احترام در گلزار شهدا بهشت رضای مشهد به خاک سپرده شد.  جانباز شیمیایی «مجتبی ضیائی» از استان فارس «حاج مجتبی ضیائی»، جانباز 70 درصد شیمیایی شهرستان آباده که 24 بهمن سال 1364 در عملیات والفجر 8 در منطقه فاو بر اثر بمباران شیمیایی رژیم بعثی عراق دچار مجروحیت شدید شیمیایی شده بود، پس از تحمل بیش از 34 سال رنج جانبازی به یاران شهیدش پیوست. پیکر مطهر این شهید چهارم اردیبهشت در گلزار مطهر شهدای شهرستان آباده تشییع و به خاک سپرده شد. این شهید بزرگوار یکی از چهره‌های شاخص روایتگری دوران دفاع مقدس و ترویج فرهنگ ایثار و شهادت در این شهرستان بود.  «عبدالرضا شفیعی» از استان تهران «عبدالرضا شفیعی» جانباز 70 درصد و مداح اهل بیت(ع) پس از سال‌ها تحمل رنج ناشی از مجروحیت سه‌شنبه دوم اردیبهشت ماه 1399 دعوت حق را لبیک گفت و به همرزمان شهیدش پیوست. شهید عبدالرضا شفیعی به دلیل بیماری کلیوی در بیمارستان ساسان بستری بود. این جانباز دفاع مقدس 27 فروردین ماه 1366 به درجه رفیع جانبازی نائل آمد.  انتهای پیام/‬‬
‫‫ قصه کسب و کارتان را در "دسترنج" روایت کنید/ تلاش برای خودباوری تولیدکنندگان ایرانی , دبیر جشنواره دسترنج گفت: این جشنواره با هدف روایت کسب و کار تولیدکنندگان ایرانی برگزار می‌شود؛ شرکت‌کنندگان می‌توانند راوی کسب و کار خود و یا دیگران باشند. ,  ریحانه کشت‌کاران دبیر جشنواره «دسترنج» در گفت‌وگو با خبرنگار فرهنگی خبرگزاری تسنیم، با اشاره به برگزاری این رویداد گفت: اولین دوره جشنواره دسترنج با هدف روایت کردن کسب و کارها برگزار می‌شود. در حقیقت هر کسب و کاری که در کشورمان فعالیت می‌کند می‌تواند روایت خود را از این که کسب و کارش چگونه شروع شده، چه چالش‌هایی داشته و می‌خواهد به چه مرحله‌ای برسد بیان کند. این جشنواره 2 بخش اصلی دارد؛‌ بخشی برای رقابت عموم و بخشی دیگر برای غرفه‌داران «با سلام» است. با توجه به این که اسپانسر این جشنواره بازار اجتماعی آنلاین «با سلام» است، به همین دلیل بخشی از جشنواره به غرفه‌داران آن اختصاص داده شده است. وی با اشاره به اهمیت برگزاری چنین جشنواره‌ای برای رونق کسب و کارها گفت: در این جشنواره معتقدیم هر کسب و کاری که روایت شود، توجه‌ها به سمتش جلب می‌شود و این توجه باعث می‌شود که خودباوری تولیدکنندگان داخلی افزایش یابد. او تأکید کرد: علاوه بر این، هویت‌بخشی تولیدکنندگان ایرانی به عنوان کسانی که در راستای اقتصاد کشور فعال‌اند و بارها مورد تأکید قرار گرفتند، با برگزاری چنین رویدادهایی بهتر سر و شکل می‌گیرد. ما معتقدیم اگر به کسب و کارهای خانگی توجه بیشتری صورت گیرد، اقتصاد ما رونق بهتری پیدا می‌کند و شاید راه توجه به کسب و کارها روایت کردن آنان در قالب‌های هنری مختلف باشد.  کشت‌کاران در مورد قالب‌های برگزاری جشنواره «دسترنج» گفت: این جشنواره در چهار قالب مستند، روایت مکتوب، پادکست و مجموعه عکس برگزار می‌شود؛ افراد چه روایت کننده باشند و چه صاحب کسب و کار، می‌توانند در این جشنواره شرکت کنند؛ در حقیقت هم می‌توانند راوی کسب و کار خود و هم راوی کسب و کار دیگران باشند.  وی در مورد مهلت ارسال آثار گفت: به دلیل شیوع کرونا جشنواره امسال کلاً در فضای مجازی برگزار می‌شود؛ مهلت ارسال آثار 20 خردادماه و مراسم اختتامیه 10 تیرماه است. البته با توجه به اینکه سال اول برگزاری جشنواره را پشت سر می‌گذاریم، تولیدکنندگان آثار مستند، پادکست، عکس و ... اگر قبلاً آثار خود را در جایی منتشر کرده یا در جشنواره‌ای شرکت داده‌اند، باز هم می‌توانند در «دسترنج» شرکت کنند.  انتهای پیام/‬‬
‫‫ مارول فیلم‌هایش را در هنگ‌کنگ اکران می‌کند , شیوع بیماری کویید-۱۹ باعث شد تا فیلم‌های ابرقهرمانی هالیوودی نتوانند در منزل خود اکران شوند. , به گزاش خبرنگار فرهنگی باشگاه خبرنگاران پویا، دو فیلم ابرقهرمانی مارولی مردآهنی 3 و انتقام‌جویان در هنگ‌کنگ اکران می‌شوند. مارول زمان اکران این دو فیلم را از 28 می تا 10 ژوئن در این کشور اعلام کرده است. تلاش‌های صنعت سینما پس از برطرف شدن محدودیت‌های مربوط به ویروس کرونا در اوایل ماه جاری، هنوز هم مشتریان را با احتیاط مواجه می‌کند. هالیوود ریپورتر می‌نویسد که اگرچه تنها دو عنوان فیلم فعلاً اعلام شده است اما در ماه‌های آتی فیلم‌های مارولی بیشتری می‌توانند اکران شوند. در حال حاضر وارنر در هنگ‌کنگ و چین نسخه‌های جدید فیلم‌های قدیمی خود مانند سه‌گانه بتمن و ماتریکس، آواتار، تلقین و... را اکران دوباره می‌کند.  در ژاپن زنجیره سینمایی توهو روی فیلم‌های کلاسیک متمرکز است و فیلم‌هایی مانند بن هور، جادوگر از، شرق بهشت، بانی و کلاید، بلیدرانر، داستان وست ساید و ریوبراوو و همین‌طور برخی از فیلم‌های معروف دهه 80 و 90 مانند ای تی و رهایی از شاوشنگ را اکران می‌کند. انتهای پیام/       لوکاس فیلم مکپانی تولید کننده آثار «جنگ‌های ستاره‌ای» اعلام کرد که قسمت جدید این مجموعه با عنوان  Star Wars: The High Republic  به دلیل شیوع بیماری کویید-19 از آگوست امسال به ژانویه سال آینده موکول شد.      ‬‬
‫‫ مسابقۀ کتابخوانی "قرآن از دیدگاه امام خمینی" برگزار می‌شود , مسابقه بزرگ کتابخوانی قرآن از دیدگاه امام خمینی(ره) با محوریت کتاب «قرآن، کتاب هدایت» برگزار می‌شود. , به گزارش خبرنگار فرهنگی خبرگزاری تسنیم، شهرداری تهران با همکاری مؤسسه تنظیم و نشر آثار امام خمینی(ره) اقدام به برگزاری  مسابقه بزرگ کتابخوانی قرآن از دیدگاه امام خمینی(ره) کرده است. هدف از برگزاری این مسابقه، توسعه فرهنگ کتاب و کتابخوانی و تبیین اندیشه‌های قرآنی بنیان‌گذار جمهوری اسلامی ایران امام خمینی(ره) بر اساس کتاب «قرآن، کتاب هدایت» است. همۀ گروه‌های سنی امکان شرکت در این مسابقه دارند. عموم علاقه‌مندان می‌توانند جهت ثبت‌نام برای شرکت در این مسابقه به اینجا مراجعه کنند. همچنین جهت دریافت فایل PDF کتاب مذکور می‌توانید به اینجا وارد شوید. مهلت شرکت در این مسابقه تا پایان خردادماه سال جاری است.  انتهای پیام/‬‬
‫‫ روایتِ داود هاشمی از تهیه‌کنندگانی که به سریال‌های تلویزیون سنجاق می‌شوند/ آخرین خبرها از سریال "رعد و برق" , تهیه‌کننده سریال‌های قدیمی "۵ کیلومتر تا بهشت" و "عملیات ۱۲۵" اعتقاد دارد حالِ بسیاری از سریال‌های تلویزیونی و نمایش‌خانگی خوب نیست؛ از تهیه‌کنندگان سنجاق شده به سریال‌های تلویزیون تا خانه‌های چند میلیاردی و آنچنانی نمایش‌خانگی. , به گزارش خبرنگار فرهنگی خبرگزاری تسنیم، نوستالژی‌هایی را در کارنامه دارد و مخاطب را به یادِ کارهای تأثیرگذار و خاطره‌انگیز تلویزیون می‌اندازد. آثاری همچون "همه‌چیز آنجاست"، "پنج کیلومتر تا بهشت" و سریال تلویزیونی "خداحافظ بچه‌"؛  داود هاشمی تهیه‌کننده سینما و تلویزیون است که سریال‌هایی همچون "عملیات 125" و "پنجمین خورشید" را به یاد می‌آورد. او این سال‌ها در تلویزیون کم‌کار شده تا اینکه بهروز افخمی به فکر افتاد برای سیل استان‌های گلستان، خوزستان و لرستان، کاری بسازد. به همین خاطر چند صباح قبل در کنار دوست قدیمی‌اش داود هاشمی این کار را کلید زدند و با شیوع ویروس "کرونا"، این سریال متوقف شد.   بهروز افخمی- داود هاشمی (نمایی از تصویربرداری سریال رعد و برق) با کنترل و رسیدنِ کادر درمانی و پزشکی کشور به مرزِ مهارِ ویروس کرونا، تصویربرداری برخی از پروژه‌های تلویزیونی از سر گرفته شد؛ به همین خاطر سراغ داود هاشمی تهیه‌کننده این مجموعه تلویزیونی رفتیم تا از شروع یا ادامه توقف این سریال تلویزیونی بگوید.  "رعد و برق" تلویزیون منتظر بهبودی شرایط داود هاشمی درباره آخرین وضعیت ساخت این مجموعه تلویزیونی به کارگردانی بهروز افخمی که بدلیل بحران کرونا تصویربرداری‌اش متوقف شده است، به خبرنگارخبرگزاری تسنیم،  گفت: به دلیل آنکه باید برای ادامه تصویربرداری به استان خوزستان سفر می‌کردیم و این استان فعلاً نیز درگیر بحران کرونا  است و وضعیت مناسبی ندارد، هنوز ادامه کار میسر نیست. وی با اشاره به پیشرفت بیش از 20 درصدی تصویربرداری ابتدا در گلستان و سپس مدت کوتاهی در استان خوزستان، تأکید کرد: فکر نمی‌کردیم با توجه به بهبودی شرایط بسیاری از استان‌ها، استان خوزستان وارد شرایط بحرانی شود.  از آنجا که تصویربرداری کار باید در مناطقی مانند گلستان، لرستان و خوزستان اتفاق بیفتد، تا 10 روز آینده برای ادامه کار تصمیم‌گیری خواهد شد.  کارهای سینمایی برادران افخمی داود هاشمی به بازگشت علیرضا افخمی با فیلم سینمایی اشاره کرد و گفت: دو فیلم سینمایی در دستِ اقدام داریم که یکی کار "کاغذ شطرنجی" بهروز افخمی است و دیگری کار جدیدی است که علیرضا افخمی می‌خواهد بعد از مدت‌ها برای سینمای ایران تولید کند. چرا برخی از کارها به مخاطب توهین می‌کند؟ او در پاسخ به این سؤال که چرا دیگر آثاری مثل "5 کیلومتر تا بهشت" و "پنجمین خورشید" و حتی "عملیات 125" که نوستالژی شدند در تلویزیون ساخته نمی‌شود و برخی از کارها آنقدر ضعیف‌اند که به مخاطب توهین می‌کنند، افزود: فکر می‌کنم یکی از علت‌های آن اوضاع مالی و بودجه‌ای که برای سریال‌ها تخصیص می‌دهند باشد و کفاف آدم‌های کاربلد و حرفه‌ای را ندهد. به قولی تلویزیون مثل گذشته نمی‌تواند پای آدم‌های حرفه‌ای مثل علیرضا افخمی بایستد که بتوانند دغدغه‌هایشان را بسازند؛ امکانات و بسترها مثل گذشته فراهم نیست. وقتی این کاربلدها نباشند طبیعتاً آدم‌های ضعیف‌تر با متن‌های بی‌کیفیت و غیرجذاب سریال می‌سازند  و نتیجه را هم این روزها می‌بینید.   داود هاشمی- بهروز افخمی (نمایی از محل فیلمبرداری سریال رعد و برق) بازگشت با "رعد و برق" هاشمی در خصوص بازگشت با "رعد و برق"  به تلویزیون گفت: ما همیشه به دنبال کارهای متفاوت، دغدغه‌مندانه و پُردردسر بوده‌ایم و هستیم. علاقه بهروز افخمی بود که کاری درباره سیل سه استان گلستان، خوزستان و لرستان ساخته شود ما هم که علاقه‌مند چنین کارهای دغدغه‌مندانه‌ای هستیم وارد میدان تولید شدیم.  تهیه‌کنندگانی که به تلویزیون سنجاق می‌شوند وی در پاسخ به این سؤال که چرا آنقدر تهیه‌کنندگی در تلویزیون شوخی گرفته شده و هرکسی می‌تواند برنامه‌سازی و حتی سریال‌سازی کند، توضیح داد: متأسفانه برخی به بهانه آوردن اسپانسر به پروژه‌ها سنجاق شدند یا مجری طرح شوند یا مدیر تولید و حتی تهیه‌کننده؛ کسانی که به فیلم و فضای فیلمسازی ربط ندارند وارد این فضا می‌شوند. با ورود این آدم‌های بی‌ربط و کارنابلد، شخصیت‌هایی که تجربه دارند و امتحان پس داده‌اند و کار فاخر در کارنامه‌هایشان دارند متأسفانه به دلیل عدم دسترسی به اسپانسر یا حمایت نمی‌شوند و یا کارهایشان دنبال نمی‌شود. البته عمدتاً از اینکه به دنبال اسپانسر و حامی بروند هم خوششان نمی‌آید، در نهایت این نتیجه‌ای می‌شود که شاهدش هستیم.  سریال‌هایی که دغدغه مردم دارد تهیه‌کننده سریال "5 کیلومتر تا بهشت" با اشاره به تأثیرگذاری سریال‌ تلویزیونی، گفت: چند روز پیش اتفاق جالبی برایم افتاد که دوستی با من تماس گرفت و گفت شبکه سحر سریال "همه‌چیز آنجاست" را زبان‌گردانی کرده و روی آنتن می‌برد. خیلی خوشحال شدم که سریالی ساخته‌ایم که هنوز هم رگه‌های قابل پرداخت و پخشی دارد و بارها هم تکرار می‌شود برای مردم لذت‌بخش است. ما با انگیزه توجه به دغدغه‌ها و درگیری‌های مردم و زندگی‌های الانِ مردم، "همه‌چیز آنجاست" را وارد مرحله تولید کردیم. اصلاً هر کاری می‌کردیم دنبال این مقاصد بوده‌ایم و هستیم.  چرا که فیلمساز باید زبان گویای مردم باشد و مردم خودشان را در آن مجموعه‌های نمایشی ببینند و برایشان قابل باور باشد.   حسرت مردم از خانه‌های میلیاردی سریال‌های خانگی وی با انتقاد از فضای لاکچری نمایش‌خانگی و سریال‌هایی که غیرقابل باورند، توضیح داد: من امروز برخی از سریال‌ها را خصوصاً در فضای نمایش‌خانگی می‌بینم که خانه‌ چند میلیاردی و تجمل‌های آنچنانی نشان می‌دهد؛ هم مردم را حسرت‌زده می‌کند و هم غیرقابل باورند. وقتی بیننده نگاه می‌کند حالش بد می‌شود؛ در چنین فضای اقتصادی و زندگی سخت مردم چنین فضاسازی‌هایی چه معنی می‌دهد؟  یک عده که این سریال‌ها را دنبال می‌کنند بیشتر حسرت می‌خورند و آزرده می‌شوند تا فضاسازی‌ها و هیجان‌های دراماتیک سریال‌ها درگیرشان کند.  این سریال‌سازی نیست! هاشمی با اشاره به اینکه بیشتر ادای سریال‌های دست‌چندم خارجی را درمی‌آوریم که آنها هم سر و ته ندارند، افزود: بیراهه می‌رویم که فکر می‌کنیم با چند فضاسازی ناملموس و آوردنِ چند سلبریتی سریال‌ ساخته‌ایم؟ این سریال‌سازی نیست که برخی در شبکه نمایش‌خانگی این نخِ اشتباه را گرفته‌اند و به حرکت خودشان ادامه می‌دهند. واقعاً همیشه دنبال این بوده‌ایم که دغدغه جوان‌ها، دانشجویان و زندگی جاری مردم و اطرافیانمان را هرچه ساده‌تر و باورپذیرتر به نمایش درآوریم.  محتوا و دغدغه در سریال‌هایمان گم شده است  تهیه‌کننده سریال "عملیات 125"، تأکید کرد: به هر قیمتی نباید سریال ساخت و مردم را پای گیرنده نشاند؛ به نظرم سریال‌سازان ما باید به دنبال پیام بروند که آیا این کاری که می‌سازند برای مخاطب محتوا و مفهومی داشته است؟ ما باید به سمتی برویم که قصه‌های سریال‌هایمان ابتدا و انتهای مشخصی داشته باشد. همه‌چیز خصوصاً دغدغه و محتوا در سریال‌هایمان گم شده است و باید متولیان فرهنگ ما چه در وزارت ارشاد و چه صداوسیما به فکر بیفتند و فکر کنند خودشان و خانواده‌شان قرار است بیننده این سریال‌ها و فیلم‌ها باشند. من فیلم تهیه‌ نمی‌کنم پول دربیاورم وی افزود: به نظرمن چند قسمت برخی از سریال‌ها را نبینیم هم چیزی از دست نداده‌ایم. فیلمنامه‌هایی که ضعیف‌اند و نمی‌توانند مخاطب را با خودشان همراه کنند. دو سه صفحه را می‌خوانیم دیگر نمی‌توانیم ادامه دهیم و برخی را می‌خوانیم دیگر نمی‌توانیم ادامه ندهیم و آنها حرف برای گفتن دارند و پربیننده می‌شوند. بیشتر دنبال این فیلمنامه‌ای هستم که می‌دانم برای مخاطب آورده‌ای دارد؛ من فیلم تهیه نمی‌کنم که پول دربیاورم، چون آرزوهای اقتصادی عجیب و غریبی ندارم.  فیلمنامه بهروز افخمی درباره خاطرات یک بازپرس هاشمی به فیلمنامه بهروز افخمی درباره خاطرات یک بازپرس اشاره کرد و گفت: همین چند وقت پیش بود بهروز افخمی فیلمنامه‌ای به من داد که آن‌قدر جذاب بود که خسته‌ام نمی‌کرد و دوست داشتم اتفاقات بعدی داستانش را ادامه دهم. این نوع فیلمنامه‌ها برای مخاطب جذاب‌اند و باید سراغشان برویم. این فیلمنامه افخمی درباره خاطرات یک بازپرس بود که گره داستانی پرکشش و هیجان‌انگیزی بسیاری داشت. مسئولین ارشاد و تلویزیون باید فکر کنند که خانواده‌شان بیننده‌اند وی در پایان خاطرنشان کرد: امیدوارم مسئولین ارشاد و مدیران صداوسیما به این فکر کنند که خودشان و خانواده‌شان قرار است بیننده این فیلم‌های سینمایی و سریال‌های تلویزیونی باشند که بیشتر به کاربلدها میدان دهند؛ کسانی که سابقه ساخت سریال‌های خوب را در کارنامه‌شان دارند، با مردم بیشتر ارتباط گرفتند و بازگشت و فراهم کردن بسترها و مقدمات کار برای آنها، شرایط را بهتر خواهد کرد. انتهای پیام/‬‬
‫‫ ۲۶ کودک برنده مسابقه نقاشی قرنطینه گالری گلستان شدند , ۲۶ برنده مسابقه نقاشی قرنطینه گالری گلستان ویژه کودکان زیر ۱۰ سال که در اوج روزهای کرونایی برگزار شده بود، معرفی شدند. , به گزارش باشگاه خبرنگاران پویا، این مسابقه نقاشی روز هشتم فروردین 1399 با انتشار فراخوانی از سوی لیلی گلستان آغاز شد و تا پایان مهلت دریافت آثار؛بیستم اردیبهشت ماه نزدیک به 1000 اثر دریافت کرد که از سوی برخی از ایرانی‌های مقیم کشورهای آمریکا، فرانسه، انگلیس، قطر و عمان نیز مورد توجه قرار گرفت. مرحله اولیه داوری آثار بر عهده لیلی گلستان بود و برای داوری نهایی از فرشید مثقالی، کامبیز درم‌بخش و تارا بهبهانی هم دعوت شد. همچنین وعده انتشار کتاب از گزیده آثار و ارسال آن برای شهرداران دیگر شهرهای دنیا به علاوه اکران گزیده‌ای از آثار روی یک دیوار در منطقه پنج تهران از دیگر بخش‌های این رویداد هنری بود. در نهایت برندگان این مسابقه در دو رده سنی زیر شش سال و شش تا 10 سال معرفی شدند؛ بر این اساس سیاوش واسعی، آراد اسکندری و رامتین نجمی؛ به عنوان برندگان گالری گلستان و پارتا امامی، پارسا زین الدینی، آنا امکانی؛ به عنوان برندگان شهرداری تهران و کارن کاظم توری، نگین شمس‌الدینی، یونا انصار، هلنا راهدار، نسیم پورفتح، مانی نفری، نیروانا محمدنژاد، ارغوان قادری‌زاده، دلنیا هاشمی، کیمیا بلالی، مه‌پاس نجار سالکی، ترانه دانایی، سارا آبای فینی، ایران اسدزاده، فاطمه افضلی، نرگس حسینی‌نژاد، آرام صیاد، نامی تابعیان، غزل رحمانی‌نژاد و آیدا احمدی نیز به عنوان برندگان شرکت روغن زیتون مینو دشت اعلام شدند. علاقه‌مندان می‌توانند آثار برگزیده این رویداد هنری را اکنون در سایت و اینستاگرام گالری گلستان تماشا کنند. انتهای پیام/‬‬
‫‫ ۳ «سینماماشین» جدید «خروج» را اکران می‌کنند , اکران فیلم سینمایی «خروج» در قالب طرح «سینماماشین» در فرهنگسرای خاوران، ورزشگاه تختی و ورزشگاه انقلاب کرج ادامه می‌یابد. , به گزارش باشگاه خبرنگاران پویا، منوچهر صفرخانی مدیر اجرایی «سینما ماشین» ضمن اشاره به افتتاح این طرح در هفت شهر دیگر کشور طی روزهای آتی گفت: از دفاتر پخش و تهیه‌کنندگان دعوت می‌کنم با توجه به ادامه‌دار بودن ویروس کرونا و تعطیلی سالن‌های سینما، نهایت همکاری را با «سینما ماشین» داشته باشند. وی ادامه داد: با بازگشایی سینماها و استفاده 40 درصدی از ظرفیت سالن‌ها، آمار فروش فیلم‌ها قطعاً صدمه بزرگی خواهد خورد؛ ضمن اینکه با از دست دادن زمان اکران، تعداد زیادی از فیلم‌ها در سال جاری به اکران نمی‌رسند و تنها توسعه تعداد سالن‌ها و افزایش «سینما ماشین» می‌تواند چاره موقت وضعیت رکود سینمای ما در این شرایط باشد؛ همانطور که فروش بلیت آنلاین نوعی دیگر از انواع اکران را در این شرایط سخت به همه ثابت کرد. وی افزود: فیلم سینمایی «خروج» ساخته ابراهیم حاتمی‌کیا که پیش‌تر نیز در طرح «سینما ماشین» در برج میلاد به نمایش درآمده بود قرار است روز پنجشنبه هشت خردادماه در سه نقطه مختلف شهر از جمله فرهنگسرای خاوران، ورزشگاه تختی و ورزشگاه انقلاب کرج به نمایش درآید. «مهمانخانه ماه نو» نیز دیگر فیلمی است که با سازندگانش توافق نهایی انجام شده و به زودی آن را در این طرح نمایش خواهیم داد. این تهیه‌کننده و کارگردان در ادامه با اشاره به اجرایی شدن این طرح در دیگر نقاط مختلف کشور نیز گفت: هفته آینده این طرح در استان‌های قزوین، اصفهان، فارس، گیلان، مازندران، آذربایجان شرقی و خراسان رضوی افتتاح می‌شود. اجرایی شدن آن نیز سختی‌های از جمله اجاره کردن فضا، آماده‌سازی محوطه، نصب پرده بزرگ نمایش، خرید تجهیزات با هزینه‌های بالای آن، اخذ مجوزهای لازم، و… را دارد که امیدوارم با حمایت مسئولان ذیربط پروسه اداری آن کوتاه شود. صفرخانی درباره معضل انحصار در اکران که گریبان‌گیر بسیاری از صاحبان فیلم‌ها در سال‌های گذشته بود نیز گفت: عدالت در اکران زمانی محقق خواهد شد که تمامی فیلم‌ها به صورت عادلانه و در همه سالن‌های سینما که متقاضی نمایش آن اثر هستند، اکران شوند. به نظرم مسئولان سینمایی باید در این زمینه نظارت کافی داشته باشند که اگر فیلمی که فروش خوبی دارد نسخه آن به تمامی سینمای شهرستان‌ها نیز داده شود و سینمادار برای اکران آن پروسه‌ای طولانی را طی نکند. پروسه‌ای که معمولاً باعث اتمام زمان اکران فیلم موردنظر شده و این روال با نمایش فیلم جدید همچنان ادامه پیدا می‌کند. متأسفانه تا همین چند ماه گذشته وضعیت اکران به صورت کاملاً انحصاری اداره می‌شد؛ فیلمی که عده‌ای دوست داشتند فروش بالایی در گیشه داشته باشد از حمایت کامل سینمادارها برخوردار بود. در نقطه مقابل این رویه غیراخلاقی نیز فیلم‌های بسیاری به مهجورترین شکل ممکن روی پرده رفتند که همگی با ضرر و زیان فراوانی رو به رو شدند. وی در پایان خاطرنشان کرد: ضمن تشکر از زحمات مسئولان سازمان سینمایی که همیشه دلسوزانه مساعدت کرده‌اند، امیدوارم از تهیه‌کنندگان و پخش‌کنندگان نیز حمایت لازم انجام شود تا فیلم‌ها همزمان با اکران در تهران در همه نقاط کشور نیز به بهترین شکل ممکن به نمایش درآیند. منوچهر صفرخانی پیش از این به عنوان تهیه‌کننده و کارگردان ساخت چندین فیلم کوتاه و بلند را برعهده داشته است. انتهای پیام/‬‬
‫‫ گزارش|۳۹ جایزه جهانی برای ۱۳۷ حضور بین‌المللی فیلم‌های مرکز گسترش , در سال ۱۳۹۸ فیلم‌های تولیدی مرکز گسترش سینمای مستند و تجربی در ۱۳۷ حضور بین‌المللی، ۳۹ جایزه دریافت کردند. , به گزارش باشگاه خبرنگاران پویا به نقل از روابط عمومی مرکز گسترش سینمای مستند و تجربی، در سال 1398 فیلم‌های تولیدی مرکز گسترش سینمای مستند و تجربی 137 حضور بین‌المللی را تجربه کردند که حاصل آن 39 جایزه از جشنواره‌های جهانی بود. سال گذشته سهم آثار مرکز 20 جایزه جهانی بود که این نشان از افزایش 95 درصدی جوایز بین‌المللی تولیدات و آثار پخش‌شده‌ بین‌المللی مرکز گسترش است. از جمع این 39 جایزه بین‌المللی، 33 جایزه به مستندهای تولیدی این مرکز اختصاص یافت و سهم آثار انیمیشن هم 6 جایزه بود. مستند «دلبند» به کارگردانی یاسر طالبی و تهیه‌کنندگی الهه نوبخت، موفق‌ترین فیلم تولیدی مرکز گسترش سینمای مستند و تجربی در عرصه‌ جهانی بود که موفق به کسب 21 جایزه بین‌المللی شد. از جمله جوایز مهم این فیلم می‌توان به تندیس بهترین فیلم جشنواره کازان روسیه، نشان جشنواره شانگهای چین، عنوان بهترین فیلم مستند شبکه توسعه سینمای آسیا- اقیانوسیه (نتپک) از جشنواره ulju کره‌جنوبی، جایزه ویژه هیئت داوران جشنواره مذهب امروز ایتالیا و جشنواره سلیمانیه عراق و... اشاره کرد. «در جستجوی فریده» ساخته آزاده موسوی، کوروش عطائی، «لوتوس» ساخته محمدرضا وطن‌دوست و «زنانی با گوشواره‌های باروتی» ساخته رضا فرهمند هم 3 جایزه بین‌المللی کسب کردند. مستند «اکسدوس» ساخته بهمن کیارستمی که پخش جهانی آن توسط مرکز گسترش سینمای مستند و تجربی صورت گرفت نیز برنده جایزه تعالی جشنواره یاماگاتا ژاپن و جایزه ویژه هیئت داوران جشنواره نیواورلئان آمریکا شد. انیمیشن «پسر دریا» ساخته عباس جلالی یکتا هم از انیمیشن‌های موفق مرکز گسترش بود که جایزه ویژه «شهر انسی» جشنواره معتبر انسی فرانسه و تندیس بهترین فیلم آسیایی جشنواره sicaf کره‌جنوبی را به دست آورد. انیمیشن‌های «آدم خانگی»، «روباه»، «ملکوت» و «یکی بود یکی نبود»  نیز جوایزی از جشنواره‌های جهانی کسب کردند. انیمیشن «خورده شده» ساخته محسن رضاپور هم از نظر حضور در جشنواره‌های خارجی رکورددار بود. این فیلم در 20 جشنواره جهانی نظیر الچه اسپانیا، Anim!Arte برزیل، سیکاف کره‌جنوبی، Cefalu و Reggio ایتالیا، Ale kino لهستان، مونترال کانادا، Void دانمارک و... شرکت داشت. «جایی برای فرشته‌ها نیست» در صدر جشنواره‌های داخلی در جشنواره های داخلی هم سهم تولیدات مرکز 48 جایزه از 122 حضور در بخش‌های رقابتی بود. «جایی برای فرشته‌ها نیست» به کارگردانی سام کلانتری و تهیه‌کنندگی حامد شکیبانیا موفق‌ترین اثر مستند مرکز گسترش بود که موفق به کسب سیمرغ بلورین بهترین فیلم مستند جشنواره فجر، چهار جایزه از جشنواره بین‌المللی «سینماحقیقت» و جایزه تجلی اراده ملی فجر 98 شد. «گلوله‌باران» ساخته مرتضی پایه‌شناس و تهیه‌کنندگی مرتضی شعبانی هم از مستندهای موفق این مرکز در سال 98 بود که سه جایزه مهم «سینماحقیقت» از جمله نشان فیروزه بهترین فیلم و تندیس بهترین کارگردانی و تدوین را به  دست آورد. تندیس حافظ جشن دنیای تصویر هم به «در جستجوی فریده» کار مشترک آزاده موسوی و کوروش عطائی تعلق گرفت. تندیس مهر گیاه آکادمی سینماسینما نیز به «بهارستان، خانه ملت» ساخته بابک بهداد رسید. در انیمیشن، «سیم ششم» بهرام عظیمی برنده 5 جایزه داخلی در سال 98 شد. این فیلم تندیس بهترین انیمیشن جشن بزرگ سینمای ایران، نشان بهترین فیلم با موضوع هویت ملی جشنواره بین‌المللی فیلم کوتاه تهران، تندیس بهترین فیلم انیمیشن جشنواره فیلم شهر، جایزه ویژه هیئت داوران جشنواره صنعتی فردا و نشان بهترین فیلم جشنواره ایمنی ترافیک را از آن خود کرد. انیمیشن «پسر دریا» نیز موفق به دریافت دو جایزه پروانه زرین بهترین فیلم کوتاه انیمیشن و دیپلم افتخار بهترین فیلم کوتاه بخش ملی و بین‌الملل جشنواره کودکان و نوجوانان اصفهان شد. «جسم خاکستری» ساخته سمانه شجاعی هم برنده‌ جوایز بهترین کارگردانی و داستان‌پردازی جشن بزرگ انیمیشن ایران و تندیس آسیفا در جشنواره فیلم کوتاه تهران شد. در پایان گزارش مرکز گسترش سینمای مستند و تجربی آمده است: «این آمار در پایان سال 98 آماده انتشار بود اما به دلیل بحران کرونا و درگیر بودن جامعه با این ویروس خطرناک و مشکلات بسیاری که برای مردم ایجاد کرده بود، ترجیح دادیم در فرصتی مناسب منتشر شود.» انتهای پیام/‬‬
‫‫ «آبنبات دارچینی» با صدای میرطاهر مظلومی/ کتاب طنزی که در آن لودگی نمی‌بینید , کتاب صوتی «آبنبات دارچینی» به تازگی از سوی انتشارات سوره مهر منتشر شد. این اثر جزو کتاب‌های طنز پرمخاطب این انتشارات معرفی شده است. , به گزارش خبرنگار فرهنگی خبرگزاری تسنیم، کتاب صوتی «آبنبات دارچینی»، نوشته مهرداد صدقی، به تازگی با صدای میرطاهر مظلومی از سوی انتشارات سوره مهر منتشر و در دسترس علاقه‌مندان به ادبیات طنز قرار گرفت. این اثر به روایت داستان جوانی به نام محسن می‌پردازد که با ماجراهای پیش‌بینی نشده‌ای مواجه می‌شود. این ماجرا‌ها ناخواسته هم در زندگی خود او و هم زندگی اطرافیانش تأثیرگذار است. «آبنبات دارچینی» که جلد بعدی کتاب «آبنبات هلدار» محسوب می‌شود، بین سال‌های 72 تا 74 می‌گذرد. ماجراهایی که در این سال‌ها برای محسن رقم می‌خورد موقعیت‌های طنزآمیزی را به وجود می‌آورد. «آبنبات دارچینی» و دو جلد پیشین آن یعنی «آبنبات هل‌دار» و «آبنبات پسته‌ای» صرفاً برای خنداندن مخاطب نوشته نشده‌اند؛ بلکه با هدف داشتن شاخصه‌های داستانی به رشته تحریر درآمده است و شما را با داستان همراه می‌کند. به علاوه هدف بعدی این بوده که به سمت لودگی نرود و طنز باشد. انتهای پیام/‬‬
‫‫ درخشش کودکان ایرانی در مسابقه گرافیک «سرزمین مادری» بلاروس , یک نشان و ۹ دیپلم افتخار به همراه ۲۰ گواهی شرکت به اعضای مراکز فرهنگی و هنری کانون در چهاردهمین مسابقه بین‌المللی هنر و گرافیک «سرزمین مادری» کشور بلاروس تعلق گرفت. , به گزارش باشگاه خبرنگاران پویا به نقل از اداره‌کل روابط عمومی و امور بین‌الملل کانون، در چهاردهمین مسابقه بین‌المللی هنر و گرافیک «سرزمین مادری» کشور بلاروس که در سال 2019 برگزار شد 10107 اثر از 34 کشور جهان شرکت داده شد. مهرسا رضایی 5 ساله از مرکز فرهنگی هنری شماره 12 کانون کرمانشاه نشان و دیپلم افتخار این دوره از مسابقه را کسب کرد. ایلیا چراغی 8 ساله، تارا جعفری 5 ساله و کوثر ویسی‌پور 11 ساله هر سه از مرکز فرهنگی هنری شماره 2 کانون کرمانشاه، پریناز گودرزی 5 ساله از مجتمع کانون کرمانشاه، محیا شریفی 7 ساله از مرکز فرهنگی هنری شماره یک کانون کرمانشاه، محمد پویا ابوالفضلی 6 و نیم ساله از مرکز فرهنگی هنری قاین استان خراسان جنوبی، تارا ابراهیمی 12 ساله از مرکز مجتمع شهید فرخی ارومیه و نرگس قاسمی ١٢ ساله از مرکز فرهنگی هنری شماره 8 کانون اصفهان موفق به کسب دیپلم افتخار این دوره از مسابقه شده‌اند. گواهی شرکت این مسابقه به گلاره عرب‌گری 15 ساله از مرکز فرهنگی هنری شماره 15 و امیر رضا باقری 12 ساله از مرکز فرهنگی هنری شماره 12 و الهه خدایی 11 ساله از مرکز فرهنگی هنری شماره 35 کانون تهران، ساناز مرادی 13 ساله از مرکز آفرینش‌های فرهنگی هنری کانون در تهران، سحر عسگری 11 ساله و مطهره اسماعیل‌زاده 12 ساله هر دو از مرکز فرهنگی هنری شیروان استان خراسان شمالی،پریا انتظام 7 ساله از کانون استان همدان و فاطمه اسماعیلی 13 ساله از مرکز فرهنگی هنری سرایان استان خراسان جنوبی تعلق گرفته است. گیتی خراسانی 11 ساله از کانون ارومیه استان آذربایجان غربی و امیر رضا پناهی 10 ساله از مرکز فرهنگی هنری کانون مرند استان آذربایجان شرقی، فاطمه هاشمی‌نژاد 13 ساله از کانون اسلام‌آباد غرب، فربد جعفری 8 ساله، نرگس جزیره 10 ساله و امیرحسین راحده 8 ساله هر سه از مرکز فرهنگی هنری شماره 2، باران جمشیدی‌فر 7 ساله و آرش ساول‌زاده 8 ساله از مرکز فرهنگی هنری شماره 12، سوگند پرماه 12 ساله از مجتمع فرهنگی هنری، یاسمن صدریان 12 ساله از مرکز فرهنگی هنری سنقر، سارینا سهیلی 8 ساله از مرکز فرهنگی هنری شماره یک کانون و کانیا ظهرابی 5 ساله از مرکز فرهنگی هنری روانسر همگی از استان کرمانشاه گواهی شرکت در این دوره از مسابقه را از آن خود کردند. کانون پرورش فکری با ارسال 512 اثر نقاشی در این مسابقه هنری شرکت کرده است. انتهای پیام/‬‬
‫‫ چند درصد تماشاگران سینما به سالن‌ها بازخواهند گشت؟ , سالن‌های سینمایی جهان به شرایطی می‌توانند شاهد حضور مخاطبین باشند. , به گزارش خبرنگار فرهنگی باشگاه خبرنگاران پویا به نقل از هالیوودریپورتر، بسیاری از تماشاگران سینمایی به سالن‌های سینما بازخواهند گشت به شرطی که عناوینی را بر سر در سینماها ببینند که دوست داشته باشند تماشایش کنند. از میان یک هزار و 500 نفر نظرسنجی صورت گرفته نشان می‌دهد که از این میان 25 درصد مایلند که به زودی سینما بروند و 34 درصد نیز تا میانه ماه به سینما می‌روند. 18 درصد دیگر نیز برای دو ماه بعدی به سینما خواهند رفت که در مجموع 77 درصد را تشکیل می‌دهند. در میان باقی پاسخ‌دهندگان 21 درصد گفته‌اند که بعد از واکسینه شدن به سینما می‌روند و یک درصد هم گفته‌اند که اصلاً به سینما بازنخواهند گشت. سامانه‌های آنلاین فروش اخبار خوب دیگری را برای سینماداران زنجیره‌ای که مایلند سینماهای خود را به زودی بازگشایی کنند دارد. نظرسنجی‌های بی‌شماری نشان می‌دهند که بسیاری از تماشاگران سینما دوست دارند به به سینماها برگردند به شرطی که قوانین بهداشتی در سالن‌ها رعایت شود. در یکی از نظرسنجی‌ها 42 درصد گفته‌اند که فاصله میان صندلی‌های سینمایی بسیار مهم است. 6 درصد از تست دمای بدن در لابی سینما و فاصله‌گذاری اجتماعی، 14 درصد ماسک زدن و 21 درصد قوانین بهداشتی اضافی را شروط خود دانستند. 88 درصد از افراد نظرسنجی‌ شده نیز اعلام کرده‌اند که بلیط سینماها را دوست دارند دیجیتال بخرند. بسیاری از سینماهای آمریکا از میانه ماه مارس بسته شدند. متعاقباً استودیوهای سینمایی هالیوود نیز در برنامه‌ریزی فیلم‌هایشان دچار تأخیر شدند و اکران فیلم‌ها را تا یکسال به تعویق انداختند. انتهای پیام/‬‬
‫‫ "ورزشگاه" از امشب برنامه تلویزیون می‌شود , برنامه " ورزشگاه " امشب به بررسی موضوع کرونا و شروع لیگ برتر فوتبال  و منع حضور بازیکنان خارجی در لیگ ایران می‌پردازد. , به گزارش خبرگزاری تسنیم، پژمان ماندگاری تهیه‌کننده برنامه تلویزیونی "ورزشگاه"  گفت: عبدالله ویسی سرمربی تیم پیکان امشب مهمان حضوری برنامه خواهد بود. پخش این برنامه پیش از این شب‌های شنبه هر هفته بود که بعد از پایان ماه مبارک رمضان چهارشنبه هر هفته پخش می‌شود. تهیه‌کننده این برنامه تلویزیونی خاطرنشان کرد: اولین برنامه 7 خردادماه با اجرای حافظ کاظم‌زاده از شبکه 5 سیما پخش می‌شود. برنامه "ورزشگاه" هر هفته با بخش‌های مختلف همچون رصد تمام رویدادهای مهم ورزشی کشور، بررسی پرونده هفته، دعوت از چهره‌های ورزشی کشور و... روی آنتن می‌رود. "ورزشگاه" کاری از گروه اجتماعی شبکه پنج سیما است که چهارشنبه هر هفته ساعت 21 روی آنتن می‌رود. انتهای پیام/‬‬
‫‫ «گرگم و گله می‌برم» در "مونسترا" پرتغال , «گرگم و گله می‌برم» اثر امیرهوشنگ معین در بیستمین جشنواره بین‌المللی انیمیشن مونسترای پرتغال به صورت آنلاین با انیمیشن دیگر کشورها به رقابت می‌پردازد. , به گزارش‌ باشگاه خبرنگاران پویا به نقل از روابط عمومی کانون پرورش فکری، بیستمین دوره جشنواره بین‌المللی انیمیشن مونسترا به سبب شیوع ویروس کرونا به‌صورت آنلاین از 5 تا 11 خرداد 1399 (25 تا 31 می 2020) در کشور پرتغال برگزار می‌شود. بر همین اساس، فیلم‌های راه یافته به بخش رقابتی در پنج بخش «فیلم بلند انیمیشن»، «فیلم کوتاه انیمیشن»، «فیلم‌های انیمیشن دانشجویی»، «فیلم‌های کوتاه کوتاه انیمیشن» و «رقابتی فیلم‌های تولید شده» در پرتغال با یکدیگر به رقابت می‌پردازند. همچنین فیلم‌های راه‌یافته به بخش رقابتی «فیلم‌های کوتاه انیمیشن» خود در پنج گروه مجزا قرار دارند. «گرگم و گله می‌برم» آخرین ساخته امیرهوشنگ معین از تولیدات امور سینمایی کانون پرورش فکری کودکان و نوجوانان، بعد از ده‌ها حضور بین‌المللی در جشنواره‌های مطرح دنیا این‌بار در جشنواره بین‌المللی انیمشن مونسترا در گروه پنج بخش رقابتی فیلم‌های کوتاه با فیلم‌های انیمیشن کوتاه از کشورهای استونی، ژاپن، لهستان، اتریش، برزیل، بلژیک، فرانسه، آلمان و پرتغال به رقابت می‌پردازد. این اثر 8 دقیقه‌ای انیمیشنی دیجیتالی است که در آن کودکان، داستان آشنای گرگ و بزغاله‌ها را در مدرسه به شکل نمایشِ عروسکی به اجرا در می‌آورند و بزِ مادر در فراغ بزغاله‌هایش و گرگِ خشمگین در تنهایی‌اش، با هم رو در رو می‌شوند و مثل همیشه گرگ شکست می‌خورد. به گفته برگزارکنندگان جشنواره بین‌المللی فیلم‌های انیمشن مونسترا که پس از گذشت 20 سال توانسته‌اند به یک جشنواره انیمیشن مطرح جهانی تبدیل شوند با برگزاری به صورت آنلاین تصمیم دارند 20 سالگی این جشنواره را با نمایش بهترین فیلم‌های انیمیشن جهان برای مخاطبان خود در سراسر دنیا و در خانه‌هایشان جشن بگیرند. انتهای پیام/‬‬
‫‫ یک میلیون و ۲۵۰ هزار تماشاگر با نیم میلیون بلیط در سینما آنلاین فیلم تماشا کردند , اولین آمار فروش سینمای آنلاین یک ماه پس از شروع این طرح اعلام شد. , به گزارش خبرگزاری تسنیم، طرح سینمای آنلاین از 24 فروردین ماه 1399 برای حمایت از سینمای ایران در بحران متأثر از شیوع بیماری کرونا و با نمایش فیلم "خروج" آغاز به کار کرد که در ادامه این مسیر چهار فیلم "طلا،" "زیرنظر"، "مهمان‌خانه ماه‌نو" و "تیغ و ترمه" نیز به آن پیوستند. با گذشت بیش از یک ماه از شروع این طرح و در ادامه روند اطلاع رسانی از تعداد بلیط‌های فروش رفته، در حدود نیم میلیون بلیط در مجموع دو پلتفرم فیلیمو و نماوا تا کنون خریداری شده است. این آمار که به صورت مستقیم به ازای هر خرید ثبت و به صورت تجمیعی از دو پلتفرم میزبان این طرح یعنی نماوا و فیلیمو اعلام می‌شود، خبر از گردش مالی حدود 7.5 میلیارد تومانی برای سینمای ایران می‌دهد. به نقل از روابط عمومی فیلیمو و نماوا، در طرح اکران آنلاین که بلیط آن 15 هزارتومان قیمت‌گذاری شده و هر بلیط تا هشت ساعت پس از خرید اعتبار تماشا دارد، متناسب با متغیرهای بازدید در شبکه نمایش خانگی، برای هر بلیط حداقل 2.5 تماشاگر در نظر گرفته می‌شود. به همین ترتیب می‌توان بیش از یک میلیون و 250 هزار تماشاگر را در مدت یک ماه از شروع طرح اکران آنلاین  برای این پنج فیلم برآورد کرد. همچنین به دلیل تعلق گرفتن بدون واسطه 70 درصد از درآمد فروش به صاحب اثر، در مجموع بیش از 50 فیلم متقاضی اکران آنلاین‌اند و تصمیم بر این است که این طرح با اکران هفتگی حداقل دو فیلم ادامه پیدا کند.   این میزان استقبال تماشاگران در مجموع دو پلتفرم نماوا و فیلیمو در حالی رقم خورده که طرح سینمای آنلاین جز در هفته سوم اکران فیلم خروج و آن هم به‌صورت کاملاً محدود، هیچ‌گونه تبلیغ تلویزیونی نداشته و فیلم‌هایی که در صورت اکران سینمایی می‌توانستند امکان تبلیغ تلویزیونی داشته باشند نیز متأسفانه حالا طی طرح اکران آنلاین از آن محروم شده‌اند. البته هرچند شواهد از موفقیت در شروع طرح اکران آنلاین  حکایت دارد اما قضاوت قطعی را باید به آینده موکول کرد. چرا که اگر همراهی، هماهنگی، همدلی و رفتار حرفه‌ای خوب فعلی بین مدیران سینمایی، صاحبان آثار، توزیع‌کنندگان و بینندگان حفظ شود قطعاً این امر تأثیر بسزایی بر اقتصاد سینما و افزایش اشتغال در این حوزه خواهد داشت. همچنین لازم به ذکر است در راستای شفافیت هرچه بیشتر طرح سینمای آنلاین، آمار تجمیعی فروش در آینده نیز اعلام خواهد شد. انتهای پیام/‬‬
‫‫ "صبح بخیر ایران" به تلویزیون برمی‌‎گردد , تهیه‌کننده برنامه زنده "صبح بخیر ایران" بعد از یک ماه وقفه، به تلویزیون برگشت. , به گزارش خبرگزاری تسنیم، داریوش دلیری تهیه‌کننده برنامه تلویزیونی "صبح بخیر ایران" از بازگشت به آنتن خبر داد و گفت: از روز شنبه 10 خرداد و بعد از یک‌ماه وقفه، بار دیگر برنامه "صبح بخیر ایران" به صورت زنده و در قالب مجله صبحگاهی تقدیم بینندگان می‌شود‌. دلیری با بیان اینکه در این برنامه به موضوعات متنوع و متعددی توجه شده، خاطرنشان کرد: بررسی مسائل روز مانند بازار بورس وسرمایه، راهکارهای مبارزه با بیکاری و مهم‌ترین اخبار ایران و جهان با حضور کارشناسان از جمله بخش‌های صبح بخیر ایران این روزهاست. وی افزود: بخش اخلاق اسلامی، ایرانی در خانواده با کارشناسی حجت‌الاسلام سرلک، گفت‌و‌گو با اهالی ورزش با اجرای مهدی توتونچی، خبرسازان هفته با اجرای حمید خواجه‌نژاد ، بخش‌های کوتاه تولیدی از فرهنگستان زبان و ادبیات فارسی و ارائه مشاوره تحصیلی به دانش‌آموزان و داوطلبان کنکور توسط محمدرضا پور دستمالچی نیز هر هفته پخش می‌شود. تهیه‌کننده برنامه "صبح بخیر ایران" همچنین از پخش بخش‌های متنوع ورزش صبحگاهی، ایرانگردی، صبحانه در فضای باز، گزارش‌های مناسبتی همچون گلابگیری و ... خبر داد که در قالب برنامه "صبح بخیر ایران" و از ساعت 6:15 دقیقه تا 8:15 دقیقه با اجرای پدرام کریمی و رضا امیر احمدی تقدیم بینندگان شبکه یک می‌شود. برنامه "صبح بخیر ایران" کاری از گروه اجتماعی شبکه یک سیما است که با تهیه‌کنندگی داریوش دلیری شنبه تا چهارشنبه به صورت زنده پخش می‌شود. انتهای پیام/‬‬
‫‫ چه‌کار کنیم برکات ماه مبارک رمضان ادامه داشته باشد؟ , کارشناس مسائل دینی گفت: در ماه رمضان امسال مردم در عرصۀ بندگی خدا خوب عمل کردند. این طعم شیرین بندگی باید اولین اندوخته و سرمایه ماه رمضان باشد. , به گزارش خبرنگار فرهنگی خبرگزاری تسنیم، ماه مبارک رمضان با تمام مهر و صفا و برکاتی که برای مؤمنان به همراه داشت، تمام شد، اما دل هر مؤمنی گواهی می‌دهد که اثرات آن تا مدتی پس از اتمام این ماه، بر جان‌ها باقی می‌ماند؛ نشان به اینکه هنوز هم ذکر معنویات این ماه پر برکت در بین عموم مردم شنیده می‌شود. اما یک سؤال همچنان باقی است که چگونه آن برکات ماه مبارک رمضان می‌تواند در طول سال ادامه داشته باشد؟ حجت‌الاسلام محمدمهدی ماندگاری استاد حوزه و کارشناس مسائل دینی در بیانی با اشاره به این موضوع گفت: بهره همۀ ما باید چشیدن طعم بندگی خدا و خدمت به خلق خدا باشد؛ زیباترین جلوه‌های ماه مبارک رمضان در این دو عرصه بود. در بخش‌های مختلف قرآن کریم وقتی سخن از بندگی خدا می‌شود، در کنارش ایتاء زکات مطرح نیز مطرح می‌شود «وَ أَقیمُوا الصَّلاةَ وَ آتُوا الزَّکاةَ». زکات در معنای عام همان صدقات و خیرات است. در ماه رمضان امسال مردم در عرصۀ بندگی خدا خوب عمل کردند. این طعم شیرین بندگی باید اولین اندوخته و سرمایه ماه رمضان باشد. دومین اتفاق مبارکی که امسال در ماه رمضان افتاد، مربوط به شیوع ویروس کرونا در کشور بود. رهبر انقلاب در نیمۀ شعبان همۀ مردم به رزمایش کمک‌های مؤمنانه فراخواندند، هم مردم و هم کادر درمانی، سپاه و ارتش، خیرین و ... در خدمت‌رسانی به مردم سنگ تمام گذاشتند. اگر می‌خواهیم شیرینی بندگی خدا و خدمت به خلق خدا بعد از ماه مبارک رمضان نیز ادامه داشته باشد، از تلاش در این دو عرصه کوتاهی نکنیم و این رفتار در ماه مبارک را ادامه دهیم. ماه رمضان تمام شد اما سعی کنیم روزهایی روزه بگیریم، حتی شده دقایقی در سحر بیدار باشیم، ذکری بگوییم، قرآنی بخوانیم، توسّلی به ذوات مقدس اهل‌بیت (علیهم‌السلام) داشته باشیم و صدقه را فراموش نکنیم؛ اگر چنین باشیم برکات خدا بار دیگر شامل حالمان خواهد شد. ماه رمضان امسال نشان داد مردم ما به شدت اهل خوبی و نیکی کردن در بندگی و خدمت به خلق الله هستند؛ سعی کنیم این را ادامه دهیم، عید سعید فطر پایان این کارهای خیرخواهانۀ ما نباشد.  انتهای پیام/‬‬
‫‫ معرفی ۲۱ فیلم سینمایی که وام کرونایی می‌گیرند + اسامی , سازمان سینمایی اسامی ۲۱ فیلم متقاضی اکران نوروز که به دلیل تعطیلی سینماها متضرر شده‌اند را برای دریافت وام ۴ درصدی ۳۰۰ میلیون تومانی به بنیاد فارابی معرفی کرد. , به گزارش باشگاه خبرنگاران پویا، اسامی فیلم‌هایی که توسط معاونت ارزشیابی و نظارت سازمان سینمایی جهت دریافت وام 300 میلیون تومانی به بنیاد سینمایی فارابی معرفی شده‌اند، منتشر شد. این فیلم‌ها عبارتند از: «خوب بد جلف 2»، «شنای پروانه»، «پسرکشی»، «زن‌ها فرشته‌اند 2»، «بازیوو»، «لامینور»، «خط استوا»، «درخت گردو»، «طلا»، «آنجا همان ساعت»، «زعفرانیه 14 تیر»، «بنفشه آفریقایی»، «تومان»، «تعارض»، «دوزیست»، «عنکبوت»، «تبسم تلخ»، «بی‌صدا حلزون»، «پالتو شتری»، «سلفی با دموکراسی» و «مورچه خوار». هر کدام از این فیلم‌ها که از سایر حمایت‌ها مانند اخذ وام از صندوق کارآفرینی امید بابت ساخت همین فیلم یا حمایت بابت اکران آنلاین برخوردار شده باشند مشمول این حمایت نمی‌شوند. همچنین فیلم‌های دولتی نیز مشمول دریافت این وام نیستند. تفاهم‌نامه تأمین اعتبار صدور این تسهیلات، بین بنیاد سینمایی فارابی و صندوق اعتباری هنر در قالب قرارداد متمم به امضا رسیده است. وام در نظر گرفته شده بلافاصله پس از تکمیل پرونده، توسط صندوق کارآفرینی امید به مالک یا مالکان فیلم پرداخت خواهد شد. انتهای پیام/‬‬
‫‫ آخر هفته تلویزیون؛ از "مرغ تخم طلا" تا "شاخه گلی برای عروس" , تلویزیون برای روزهای پنجشنبه و جمعه هشتم و نهم خردادماه، فیلم‌های سینمایی همچون "ملاقات با آقای مجری"، "گوشی قرمز"، "شاخه گلی برای عروس"، راننده بدلکار" و "قطار افسارگسیخته" تدارک دیده است. , به گزارش خبرگزاری تسنیم، فیلم‌های سینمایی و تلویزیونی و انیمیشن «آگاتا و حقیقت قتل»، «پروفسور و مرد دیوانه»، «بازگشت به دریا»، «کلیک»، «خرگوش فضایی»، «ملاقات با آقای مجری»، «گوشی قرمز»، «تصنیف باستر اسکراگز»، «نبرد بزرگ»، «آن سوی پرچین»، «پدینگتون 2»، «بازیگر قانون»، «یاردا»، «مرغ تخم طلا»، «دورائمون ـ ماجراجویی در قطب»، «گل طلایی»، «هربی پرواز می کند»، «پینگ پونگ»، «خط و نشان»، «اسب یتیم»، «هدیه نهایی»، «یازده یار اوشن»، «دربند»، «آخرین مقاومت»، «دایی من ژاک»، «سربلند»، «تانک ها»، «سفر لورین»، «دوازده یار اوشن»، «کرم‌های شب تاب در باغچه»، «راننده بدلکار» و «قطار افسارگسیخته» پنجشنبه و جمعه 8 و 9 خردادماه از شبکه‌های سیما روی آنتن می‌رود. "پروفسور و مرد دیوانه" در شبکه یک فیلم سینمایی «آگاتا و حقیقت قتل» به کارگردانی «تری لان»، پنج‌شنبه 8 خرداد ماه ساعت 23 از شبکه یک سیما پخش خواهد شد. فیلم با بازی دان آندریو، رات برادلی و باب کاو؛ داستان یک زندگی اگاتا کریستی و جوانی او در سال 1926 را نشان می‌دهد. زمانی که در حال نویسندگی بود، تصمیم به حل یک معمای قتل واقعی می‌گیرد و ... فیلم سینمایی «پروفسور و مرد دیوانه» به کارگردانی «پی بی شرمن»، جمعه 9 خردادماه ساعت 16 از شبکه یک سیما پخش خواهد شد. در خلاصه داستان فیلم با بازی مل گیبسون، سین پن، ناتالی دارمر و جرمی ایرنیوی آمده است: پروفسور جیمز ماری در حال گردآوری اطلاعات برای لغت‌نامه‎ انگلیسی آکسفورد در قرن نوزدهم میلادی است و حدود ده هزار کلمه از طرف دکتر ویلیام مینور، یکی از بیماران تیمارستان برودمور دریافت می‌کند. اما ... "گوشی قرمز" شبکه دو انیمیشن سینمایی «بازگشت به دریا» به کارگردانی «تام لو»، پنج‌شنبه 8 خردادماه ساعت ‌‌8 صبح از شبکه دو سیما پخش می‌شود. در این انیمیشن خواهیم دید: ماهی کوچک که آرزوی دیدن دریای آزاد را دارد، در تور ماهیگیری به دام می‌افتد و سر از آکواریوم یک رستوران در می‌آورد. پسر صاحب رستوران با او دوست می‌شود و او ماهی های دیگر آکواریوم را نیز متوجه خطری که هر روز آنها را تهدید می‌کند، می‌سازد که ... فیلم سینمایی «کلیک» به کارگردانی «فرانک کوراکی»، جمعه 9 خرداد ماه ساعت 40 دقیقه بامداد از شبکه دو سیما پخش می‌شود. در خلاصه داستان فیلم با بازی آدام سندلر، کیت بکینسل و کریستوفر واکن آمده است: مایکل نیومن مرد جوانی است که به همراه همسرش دونا و دو فرزندش زندگی متوسطی دارد. مایکل همیشه به دنبال داشتن شرایط و وضیت بهتری در زندگی است و به نوعی هیچگاه از شرایطی که در حال حاضر بر زندگیش حاکم است رضایت ندارد. اوضاع به همین منوال ادامه دارد تا این که مردی به نام مارتی به او کنترلی می دهد که به وسیله آن می تواند در دنیای اطرافش تصرف نماید و آنرا بر طبق میل و خواسته خودش تغییر دهد. علاوه بر این، به وسیله آن کنترل مایکل امکان سفر در زمان را نیز می یابد و می تواند از آنچه در گذشته برایش رخ داده و یا آن چه در آینده در انتظار اوست باخبر شود. وی از این موضوع بسیار خوشحال شده و شروع به تغییر دادن محیط اطراف و اطرافیانش بر طبق میل و خواسته خود می نماید. در ابتدا ظاهراً همه چیز به خوبی پیش می‌رود، اما به تدریج و با ادامه این وضعیت، اوضاع از کنترل خارج شده و حوادث و اتفاقات بدی برای مایکل و آشنایانِ او رخ می‌دهد. زنجیره این اتفاقات ادامه می‌یابد تا ... انیمیشن سینمایی «خرگوش فضایی» به کارگردانی «آتیلا زیگتی»، جمعه 9 خردادماه ساعت 8 از شبکه دو سیما پخش خواهد شد. در این انیمیشن خواهیم دید: خرگوش‌های اسکیت سوار وظیفه دارند به محله‌ها سَر بزنند و مراقب باشند تا اتفاق بدی در آنجا نیفتد و گر خلافکاری را یافتند آن را تحویل پلیس دهند. در یکی از این گشت‌ها با موجودی فضایی روبرو می‌شوند که سفینه‌اش خراب شده و ... فیلم سینمایی «ملاقات با آقای مجری» به کارگردانی «ماریال هلر»، جمعه 9 خرداد ماه ساعت 17 از شبکه دو سیما پخش خواهد شد. داستان این فیلم با بازی تام هنگس، متیو رایز و کریس کوپر درباره لوید روزنامه نگاری انتقادی و پرخاشگر است که به تازگی صاحب فرزند شده اما سال ها است، خشم از پدرش را در روحش حمل می‌کند. لوید مجبور می‌شود پس از سال‌ها پدرش را در عروسی مجدد خواهرش ببینید و تلاش پدرش برای نزدیک شدن به او منجر به زد و خورد می‌شود. مجله‌ای که لوید در آن کار می‌کند، قرار است در شماره‌ای ویژه، از افراد الهام‌بخش مصاحبه‌ای چاپ کند و تنها کسی که حاضر به مصاحبه با لوید می‌شود، فرد راجرز است. فرد راجرز مجری ای آرام و مهربان است که سال‌ها است برای کودکان، برنامه‌سازی می‌کند. لوید نمی‌تواند محبت و خیراندیشی فرد را باور کند و مدام از او فاصله می‌گیرد و ... فیلم تلویزیونی «گوشی قرمز» به کارگردانی «صادق پروین آشتیانی»، شنبه 10 خرداد ماه ساعت 20 دقیقه بامداد از شبکه دو سیما پخش خواهد شد. در این فیلم خواهیم دید: به طور اتفاقی گوشی‌های موبایل سه نفر به علت تشابه ظاهری، در فرودگاه با هم عوض می‌شود. یکی از آنها مازیار فرهادی 40 ساله، داور درجه یک فوتبال است. دیگری خانم یلدا کمالی 33 ساله، بازیگر معروف سینما و تلویزیون می باشد و نفر آخر غلام سربندی، 50 ساله صاحب یک گاوداری بزرگ می‌باشد. در حالی که هرکدام از آنها به شهری از ایران سفر کرده اند و درگیر کار خود هستند، از دست دادن گوشی‌هایشان برای آنها دردسرساز می‌شود و آنها ناخواسته از مشکلات کاری و شخصی زندگی یکدیگر باخبر می‌شوند و سعی می‌کنند آنها را حل کنند. وجود اتفاقی آنها در زندگی یکدیگر، باعث می‌شود تا ... علیرضا خمسه، بهاره رهنما و امیرحسین صدیق در فیلم تلویزیونی «گوشی قرمز» هنرنمایی کرده‌اند. "شاخه گلی برای عروس" شبکه سه فیلم سینمایی «شاخه گلی برای عروس» به کارگردانی «قدرت الله صلح میرزایی»، پنج‌شنبه 8 خرداد ماه ساعت 10 از شبکه سه سیما پخش می‌شود. در خلاصه داستان فیلم آمده است: سلطان علی دل در گروی دختری به نام آزیتا دارد و هدفش ازدواج با اوست. سلطان علی در توافقی با ناصر دایی او، قول داده که اگر این ازدواج سر بگیرد، در عوض زمین هایش را در روستا به ناصر می فروشد از طرفی آزیتا که دختر ثروتمندی است مردی به نام سعید را دوست دارد.... جواد رضویان، حدیث فولادوند و مجید صالحی در فیلم سینمایی «شاخه گلی برای عروس» نقش‌آفرینی کرده‌اند. فیلم تلویزیونی «زعفرانی» به کارگردانی «رضا غفاری»، پنج‌شنبه 8 خرداد ماه ساعت 16 از شبکه سه سیما پخش خواهد شد. این فیلم درباره مردی میانسال به نام بهرام است که بعداز فوت پدرش، یک مغازه زعفران فروشی به او ارث رسیده است. بهرام هم برخلاف پدرش نتوانسته مسیر درست کاسبی را طی کند. او فکر می‌کند که بد شانسی علت اصلی این همه گرفتاری و بدهی وی می‌باشد اما بعد روبرو شدن با مشکلات زیاد در زندگی و به توصیه یک از کسبه قدیمی محل به کارها و اعمال گذشته خود فکر می‌کند و متوجه می‌شود که بی‌درایتی و زودباوری عامل شکست او در این مدت شده است. او به ناچار به عنوان راننده ماشین حمل زباله مشغول کار می‌شود و در همین زمان یک کیسه پول و مقداری طلا در زباله‌ها می‌یابد. در ابتدا فکر می‌کند که خدا این پول‌ها را برای جبران بدشانسی او فرستاده است اما کم‌کم متوجه می‌شود که این پول‌ها از خیریه‌ای دزده شده است. او دچار تردید در نگهداری پول‌ها می‌شود تا ... مرتضی رحیمی، علیرضا اسیوند و زهره مرادی در فیلم تلویزیونی «زعفرانی» بازی کرده‌اند. فیلم سینمایی «موجین افسانه گمشده» به کارگردانی «واریشان»، پنج‌شنبه 8 خرداد ماه ساعت 19 از شبکه سه سیما پخش می‌شود. در خلاصه داستان فیلم با بازی کو چن، آنچیلابابی و کی شو آمده است: هویابی و وانگ دو دوست قدیمی‌اند که زندگیشان با ماجرای یک افسانه قدیمی گره خورده است، آن دو که اهل چین هستند اکنون در آمریکا زندگی می‌کنند و علت این مهاجرت نیز برمی‌گردد به درگیر شدن با یک افسانه قدیمی، ماجرا از این قرار است که وانگ و هویابی بیست سال پیش و همزمان با اوج اختلافات طبقاتی ای که در کشور چین وجود داشت به همراه یک گروه آرمان گرا تصمیم می‌گیرند تا به سراغ مقبره‌های باستانی بروند تا اولاً با این حرکت نمادین شکوه و جلال امپراطوران باستان را که برای مقبره‌های خود هزینه‌های انسانی و مادی زیادی را صرف کرده بودند از بین ببرند و در مرحله دوم به علت فرار از قحطی، تصمیم می‌گیرند تا تمام طلاها و اشیای قیمتی را برای کمک به مستمندان از مقبره‌ها خارج کنند. آنها با ورود به قبرستان امپراطور با حملات عجیبی از تمامی نقاط آن مکان مواجه می‌شوند و تنها وانگ و هویابی از این جریان جان سالم به در می‌برند. اما ... فیلم سینمایی «مرز سه گانه» به کارگردانی «جی. سی. چاندور»، جمعه 9 خرداد ماه ساعت 14:30 از شبکه سه سیما پخش می‌شود. در خلاصه فیلم این داستان با بازی بن افلک، اسکار ایزاک و چارلی هونام آمده است: سانتیگو در پلیس مبارزه با مواد مخدر کار می‌کند و سال‌هاست به دنبال رئیس یک باند مواد بزرگ به نام لوریا هستند اما نمی‌توانند او را گیر بیاندازند. لوریا در بین پلیس و حتی سی آی و پلیس آمریکا نیرو دارد و به همین دلیل پلیس مبارزه با مواد نمی‌تواند او را گیر بندازد. یک شرکت امنیتی با واسطه توسط ارتش پاراگوئه به سانتیگو پیشنهاد می کنند که با تشکیل یک گروه غیر رسمی به محل اختفای لوریا حمله کنند، او را کشته و پول های مخفی شده او را تحویل دهند و در قبال این کار درصدی از پول را دریافت کنند. ارتش می خواهد برای جلوگیری از درگیری داخلی و کشته شدن مردم این عملیات را طوری جلوه دهد که انگار این حمله توسط یک گروه رقیب انجام شده است که ... فیلم سینمایی «نقطه آغاز» به کارگردانی «کارزان کادر»، جمعه 9 خرداد ماه ساعت 19 از شبکه سه سیما پخش می‌شود. در این فیلم با بازی جان تراولتو، مایکل مادسن و روزابل لارنتی خواهید دید: سم مونرو راننده مسابقات اتومبیل رانی است، او همسرش را به خاطر حادثه رانندگی از دست داده و در کنار پسرش کم تعمیرگاه ماشین دارند و کم حرفۀ رانندگی در مسابقات را ادامه می‌دهد. اما در یکی از مسابقات کم به رقیب قدیمی خودش و پدرش یعنی باب لینسکی می‌بازد و به خاطر ناراحتی که از پدر به خاطر مرگ مادرش دارد،  پس از باخت تصمیم می‌گیرد به تیم باب لینسکی ملحق شود. چرا که لینسکی مرد ثروتمندی است و از بهترین خودروها برای مسابقات استفاده می‌کند. سم وقتی متوجه می‌شود پسر به تیم رقیب پیوسته، تصمیم می‌گیرد در مسابقات فصل جدید شرکت کند. سم در مسابقات فصل جدید نفر اول می‌شود. اما در مسابقه بعدی باید با پسرش رقابت کند. در این رقابت پسرش آسیب می‌بیند و ... "نبرد بزرگ" شبکه چهار  فیلم سینمایی «تصنیف باستر اسکراگز» به کارگردانی «برادران کوئن»، پنج‌شنبه 8 خرداد ماه ساعت 20:30 از شبکه چهار سیما روی آنتن می‌رود. این فیلم با بازی تیم بلیک نیلسون، لیام نیسون، جیمز فرانکو و تام ویتس؛ شامل روایت 6 داستان کوتاه است؛ در اولین داستان یک قانون‌شکن مردم‌گریز به نام باستر اسکراگز که فکر می کند بهترین هفت تیرکش منطقه است، بعد از در گیری لفظی در یک کافه در گیر دو دوئل شده و در نهایت کشته می‌شود. در داستان دوم یک کابوی جوان در راه سرقت از یک بانک توسط بانکدار مضروب و بی هوش شده و سپس دادگاهی و به اعدام محکوم می‌شود و علیرغم فرار از این مخمصه خیلی زود به جرم دیگری اعدام می‌شود داستان سوم یک مرد دوره گرد که با اجرای نمایش و روایت‌خوانی یک جوان معلول بدون دست و پا، کسب در آمد می‌کند بعد از عدم اقبال مخاطبان به داستان‌های آنها و بالا رفتن هزینه‌ها، او یک مرغ را که قدرت محاسبه اعداد را دارد خریده و جایگزین جوان معلول می‌کند. داستان چهارم در مورد پیرمردی است که به دنبال طلا به دشتی دور دست می‌رود و ... فیلم سینمایی «نبرد بزرگ» به کارگردانی «کوآنگ شیک کیم»، جمعه 9 خرداد ماه ساعت 20:30 از شبکه چهار روی آنتن می‌رود. در خلاصه داستان فیلم با بازی این سونگ جو، سئول هیون کیم و جوو هیونک-آمده است: ارتش امپراتوری تانگ به قلمرو امپراتوری گوگوریو در سال 645 میلادی حمله می‌کند و امپراتور گوگوریو از ژنرال یانگ مان تقاضای کمک می کند. یانگ که مسئولیت دفاع از دژ انسی را برعهده دارد از ارسال نیرو امتناع می‌کند. ارتش تانگ برای فتح انسی حرکت می‌کند اما 5 هزار مدافع این دژ به رهبری ژنرال یانگ مان  88 روز در مقابل 200 هزار نفر مهاجم می‌جنگند و از قلعه دفاع می‌کنند و در نهایت موفق می‌شوند دشمن را شکست دهند و به عقب برانند. امپراتوری‌ زونگ که فرماندهی قوای مهاجم را به عهده داشت در جریان این یورش به سختی مجروح شد و .... "بازیگر قانون " در شبکه پنج انیمیشن سینمایی «آن سوی پرچین» به کارگردانی «تیم جانسون»، پنج‌شنبه 8 خرداد ماه ساعت 13:30 از شبکه پنج سیما پخش می‌شود. در این فیلم خواهیم دید: حیوانات از خواب زمستانی بیدار شده اند، آنها یک پرچین بزرگ را درست وسط جنگل می‌بینند. وینست خرس می بیند که غذاهایش توسط آرجی راکون  به سرقت رفته است. آرجی از او فرصت یک هفته ای می خواهد، تا آنها را به او برگرداند. در جنگل غذایی یافت نمی‌شود اما حیوانات می‌گویند که آن سوی پرچین غذا یافت می‌شود. آرجی با سایر حیوانات طرح دوستی می ریزد تا بتواند از آنها برای جمع آوری غذا و بازگرداندن آن به وینسنت کمک بگیرد ولی ورن لاک‌پشت مخالف است تا این که بالاخره همه به آرجی کمک می‌کنند ولی آرجی همه حیوانات را گیر انسان ها افتاده اند ول می‌کند و غذاها را برای وینست می برد ولی یک دفعه پشیمان شده و به کمک دوستانش می‌آید و همه با هم کاری می‌کنند که شر وینست را آدم کم می‌کنند و ... فیلم سینمایی «پدینگتون 2» به کارگردانی «پائول کینگ»، جمعه 9 خرداد ماه ساعت 9 از شبکه پنج پخش می‌شود. در خلاصه داستان آمده است: پدینگتون هر جایی که کار می‌کند خرابکاری می‌کند و او را اخراج می‌کنند عاقبت در جایی کاری پیدا کرده و نمی‌خواهد کارش را از دست بدهد که متوجه یک سرقت از آنجا می شود و دزد را دنبال می‌کند ولی پلیس او را به جرم دزدی میگیرد و به زندان می‌اندازد. خانواده‌اش می‌خواهند هر طور شده به او کمک کنند ولی موفق نمی‌شوند و پدینگتون و چند نفر دیگر از زندان فرار کرده و ... فیلم سینمایی «بازیگر قانون» به کارگردانی «نابل کورشی»، جمعه 9 خرداد ماه ساعت 13:30 از شبکه پنج پخش می‌شود. این فیلم با بازی ام پیوری، ماهیرا خان و مهوش هایات درباره شان میرزا است که عاشق بازیگری بوده اما پدرش که وکیل است مخالف است و مرتب شان را به خاطر علاقه‌اش تحقیر و ترغیبش می‌کند که در دانشگاه حقوق بخواند. این در حالی است که خودش در هیچ پرونده ای موفق نبوده است. شان با این حال توسط دلال بازیگری به نام محبوب چندین بار به عنوان سیاهی لشکر در فیلم ها بازی می کند،  تا این که یک بار شان به طور اتفاقی با کارگردانی برخورد می‌کند که حقش توسط کارفرما خورده شده است. شان در دادگاه سعی می‌کند نقش وکیل را برای او بازی کند و حقش را بگیرد این روال بازی در نقش وکیل در دادگاه‌های دیگر هم اتفاق می‌افتد و شان هر بار موفق می شود تا این که محبوب متوجه موضوع می‌شود و ... "مرغ تخم‌طلا" شبکه شما فیلم تلویزیونی «یاردا» به کارگردانی «فریدون نجفی»، پنج‌شنبه 8 خرداد ماه ساعت 24 از شبکه شما پخش خواهد شد. در این فیلم خواهیم دید: تاراز اسب شوهر خاله اش را قرض گرفته تا در مسابقه اسب سواری شرکت کند، تاراز وقتی که صبح از خواب بیدار می شود، اسب شوهر خاله را در اسطبل نمی‌بیند. تاراز به همراه دوستانش به جستجوی اسب می‌پردازند. آنها اسب را نمی‌یابند ولی در کولاک و برف شوهر خاله تاراز را زیر برف ها پیدا می‌کنند و ... محمد رضا عالیور، امیر رضا فرامرزی، یوشع سلیمانی و سمیرا پرویزی در فیلم تلویزیونی «یاردا» هنرنمایی کرده‌اند. فیلم تلویزیونی «مرغ تخم طلا» به کارگردانی «علی آشتیانی»، جمعه 9 خرداد ماه ساعت 13:30 از شبکه شما پخش خواهد شد. «مرغ تخم طلا» فیلم کمدی و خنده دار و طنزی در مورد سیروس است که در یک کارگاه طلاسازی کار می کند اما مدتی است که به دلیل بیماری سنگ کلیه که دارد و وقتی به دکتر می‌رود و پزشک بعد از معاینه متوجه می شود که کلیه او طلاساز است. این موضوع که این کلیه طلا می‌سازد خانواده را بسیار شاد می‌کند و ... رضا فیض نوروزی، شهین تسلیمی، سیاوش خیرابی، افشین سنگ چاپ، سوسن پرور و خشایار راد در این فیلم بازی کرده‌اند. "گل طلایی" شبکه کودک انیمیشن سینمایی «دورائمون ـ ماجراجویی در قطب» به کارگردانی «لوکاس کیوئو»، پنج‌شنبه 8 خرداد ماه ساعت 14 از شبکـه کودک پخش خواهد شد. در این انیمیشن خواهیم دید: دورائمون قادر به تحمل گرمای نیم فصل تابستان نیست و به همراه نوبیتا به یک کوه یخی در اقیانوس آرام می‌رود و یک پارک تفریحی را برای خودش و دوستانش می‌سازد. در هنگام ایجاد پارک تفریحی، گروه حلقه طلایی مرموز در یخ پیدا می کند. با بررسی دقیق تر، آنها مشخص می کنند که حلقه در قطب جنوب 100000 سال پیش به خاک سپرده شده بود. دورائمون و دوستانش به قطب جنوب به دنبال صاحب حلقه به خرابه های یک شهرستان بزرگ که در یخ دفن شده است می‌روند. با استفاده از کمربند سفر زمان دورائمون این گروه به 100،000 سال پیش باز می گردد و با دختر جوانی به نام کارا که با حلقه مرموز متصل است، ملاقات می کند. اما ...   فیلم سینمایی «گل طلایی»، جمعه 9 خرداد ماه ساعت 14 از شبکه کودک پخش خواهد شد. در این انیمیشن خواهید دید: یک موش کور تلاش می‌کند به رویای دست‌نیافتنی خود یعنی تبدیل شدن به یک فوتبالیست دست یابد تا معدن طلای زادگاهش را از دست یک شرور بزرگ و طمع‌کار به نام رئیس نجات دهد که ... "پینگ‌پونگ" شبکه امید فیلم سینمایی «هربی پرواز می‌کند» به کارگردانی «آنجلا رابینسون»، پنج‌شنبه 8 خرداد ماه ساعت 18 از شبکه امید پخش خواهد شد. در این فیلم خواهیم دید: دختری با خریدن یک فولکس تصادفی که قابلیت‌های فوق العاده‌ای دارد تصمیم به شرکت در یک مسابقه اتومبیلرانی می‌گیرد. دختر قبلا یک حرفه‌ای مسابقات رانی بوده و در اثر آسیب شدید در یکی از مسابقات به پدر خود قول داده دیگر سراغ اتومبیل‌رانی نرود به همین جهت با مخالفت پدرش روبرو می‌شود و.. فیلم سینمایی «پینگ پونگ» به کارگردانی «فومی هیکو سورلی»، جمعه 9 خرداد ماه ساعت 18 از شبکه امید پخش خواهد شد. در این فیلم خواهیم دید: سوکیموتو و هوشیمو دو دوست دوران بچگی و از اعضای تیم پینگ پنگ مدرسه هستند و هر دو توانایی و استعداد بسیار زیادی در پینگ پنگ دارند. سوکیموتو بازیکن بسیار قابلی است، اما به دلیل روحیه آرامی که دارد چندان به برد اهمیت نمی دهد. ولی هوشیمو به عکس بسیار به برد علاقه دارد و تمام هدفش پیروزی به هر نحو ممکن است. هوشیمو در پی شکست در یک مسابقه نا امید شده و تصمیم به ترک پینگ پنگ می گیرد. پس از کنار گذاشتن ورزش به خلاف و الواتی رو می‌آورد اما دوباره پس از مدتی تصمیم می گیرد تمرین را شروع کند. او با تمرین بسیار در مسابقات کشوری شرکت کرده و ... فیلم‌های شبکه نمایش؛ "دربند" و "قطار افسارگسیخته"  فیلم‌های سینمایی و تلویزیونی «خط و نشان»، «اسب یتیم»، «هدیه نهایی»، «یازده یار اوشن»، «دربند»، «آخرین مقاومت» و «دایی من ژاک» پنج‌شنبه 8 خرداد ماه ساعت 13، 15، 17، 19، 21 ،23 و 1 بامداد از شبکه نمایش روی آنتن می‌رود. فیلم‌های سینمایی ‌و تلویزیونی «سربلند»، «تانک ها»، «سفر لورین»، «دوازده یار اوشن»، «کرم های شب تاب در باغچه»، «راننده بدلکار» و «قطار افسارگسیخته» جمعه 9 خرداد ماه ساعت 13، 15، 17، 19، 21 ،23 و 1 بامداد از شبکه نمایش پخش می‌شود. آی‌فیلمی‌ها منتظر «ناردون» باشند فیلم سینمایی «ناردون» پنجشنبه 8 خرداد در شبکه آی‌فیلم نمایش داده می‌شود.  این هفته فیلم سینمایی «ناردون» به کارگردانی فریدون حسن پور برای مخاطبان آی‌فیلم در سراسر کشور پخش می‌شود. در «ناردون» بازیگرانی همچون امین حیایی، لیلا اوتادی، مهران غفوریان، سیروس گرجستانی، شهرام قائدی، امیر نوری و مهران رجبی ایفای نقش کرده‌اند. در خلاصه این فیلم آمده است: شکور پیر و زمین‌گیر شده و ترجیح می‌دهد عطای دنیا را به لقایش ببخشد، اما مشکل کمبود فضا و بی‌قبری، اجازه برآورده‌شدن این آرزو را به او نمی‌دهد. در این میان پیداشدن عشق قدیمی‌ پسر شکور، به ماجرا رنگ‌و‌بوی دیگری می‌بخشد. «ناردون» که در سال 1395 در سینماها اکران شد، پنجشنبه این هفته رأس ساعت 23 در آی‌فیلم فارسی پخش می‌شود. بینندگان این شبکه می‌توانند تکرار «ناردون» را در ساعت‌های 7 صبح و 3 بعدازظهر روز بعد هم تماشا کنند. انتهای پیام/‬‬
‫‫ سنجرخان رسما وارد مراحل تولید می شود , آئین پیش تولید سریال «سنجرخان وزیری» امروز در سنندج برگزار می شود. , به گزارش خبرگزاری تسنیم، آیین پیش تولید سریال فاخر و ملی «سنجرخان وزیری»، پنجشنبه این هفته در سنندج مرکز استان کردستان برگزار خواهد شد. این مراسم هشتم خردادماه و از ساعت 19 در عمارت تاریخی آصف سنندج برگزار می‌شود و قرار است به صورت زنده از سیمای مرکز کردستان پخش شود. سنجرخان وزیری مشهور به سردار اکرم، در زمانی که روس‌ها مناطق مختلف ایران از جمله کردستان را اشغال کرده بودند با آگاهی از عمق بحران و فشارهای زیاد اشغالگران ابتدا با فرستادن نامه‌هایی به حاکم سنندج و اجازه از آنها، درخواست اذن جنگ کرد و بعد از ناامید شدن از حمایت آنها، در آغاز کار به جنگ با قشون انگلستان برخاست و با شکست انگلیسی‌ها راه جنگ با روس‌ها برای این او هموارتر شد بنابراین با اتکا به نیروهای مردمی روستاهای اطراف سنندج راهی میدان نبرد با روس‌ها شد. سریال «سنجرخان وزیری» با نویسندگی زنده یاد ضیاءالدین دری و با حضور هنرمندان ملی و بومی استان کردستان، در 26 قسمت تولید خواهد شد. انتهای پیام/‬‬
‫‫ «اژدها وارد می‌شود!»+عکس , خانه طراحان انقلاب اسلامی پوستر جدید خود را با مضمون لزوم پرهیز از واردات بی‌رویه طراحی و منتشر کرد. , به گزارش خبرنگار فرهنگی باشگاه خبرنگاران پویا، رهبر معظم انقلاب چندی پیش در یکی از سخنرانی‌های خود بر لزوم امتناع از واردات بی‌رویه تأکید و فرمودند: "از کارهای لازم، منع جدّی واردات بی‌رویه است. یک دستگاهی می‌گوید که ما وسیله‌ای را درست کردیم به یک‌سوّم قیمت، امّا فلان دستگاه دولتی که به این وسیله احتیاج دارد، می‌رود با تولیدکننده‌ٔ خارجی قرارداد می‌بندد، وارد می‌کند؛ اگر این کار در یک موارد مهمّی انجام بگیرد، باید اسمش را گذاشت جنایت، خیانت." خانه طراحان انقلاب اسلامی براساس این فرمایش رهبر فرزانه انقلاب، پوستر جدیدی را منتشر کرد.  این پوستر «اژدها وارد می‌شود» نام دارد.  عوامل اجرایی پوستر مذکور عبارتند از: طراح گرافیک: محمد تقی‌پور،  طراح شعار: محمود آراسته‌نسب، طراح نوشتار: مجتبی حسن‌زاده. انتهای پیام/‬‬
‫‫ سریال‌های در دستورِ کار استان‌های صداوسیما , در جلسه افتتاح "سنجرخان مطرح شد که ساخت سریال‌های امیرنظام گروس و مستوره اردلان در آینده کلید می‌خورد. , به گزارش خبرگزاری تسنیم، شب گذشته در مراسم پیش‌تولید سریال"سنجرخان" محمدحسین لطیفی کارگردان این مجموعه تلویزیونی، گفت:  قوم کرد بسیار مهربان، سخت کوش، دوست داشتنی و مردند و امیدوارم در کنار این مردان بزرگ بتوانم این کار را به خوبی به اتمام برسانم. با توجه به اینکه دوست دارم این کار در استانداردهای بین‌المللی ساخته شود، انتظار دارم حمایت‌های بیشتری از عوامل سازنده این فیلم صورت گیرد تا بتوان در تمام مناطق کردنشین کشورهای دیگر به خوبی این چهره فاخر را معرفی کرد. وی با اشاره به اینکه بیشتر عوامل این فیلم از کسانی‌اند که جزو همین خطه بوده و استعدادهای بسیاری دارند، بیان کرد: امیدوارم بتوانم مردم کردستان را با ساخت این فیلم خوشحال کنم. رئیس سیمای استان‌های سازمان صداوسیما  با اشاره به اینکه سال گذشته 240 قسمت سریال از چهره‌های فاخر ایران در شبکه‌های مختلف ملی و استانی به نمایش درآمد، گفت: برای ساخت سریال‌های اجتماعی معمولی در رسانه ملی فضای بسیاری برای کار وجود دارد اما در سیمای استان‌ها باید با مشارکت مسئولان استانی به دنبال ساخت و تولید سریال‌هایی از چهره‌های فاخر باشیم که کار را کمی سخت می‌کند. او تأکید کرد: خوشبختانه سریال سنجرخان به کارگردانی سپرده شده که یکی از موفق‌ترین کارگردانان چند دهه اخیر سینما و تلویزیون ایران است و امیدواریم با تیم توانایی که برای این پروژه انتخاب شده بتوانیم شاهد یکی از بهترین سریال‌های تاریخی باشیم. رئیس سیمای استان‌های سازمان صداوسیما از ساخت چند سریال جدید هم خبرداد و افزود: ساخت سریال امیرنظام گروس و مستوره اردلان که بانوی سرداری در حوزه فرهنگ کردها است، در اولویت‌های ساخت و تولید سریال‌های سیمای استان‌ها قرار دارد که امیدواریم هر چه زودتر با تأمین منابع مالی ملی و استانی آنها بتوانیم ساخت این سریال‌ها را کلید بزنیم. انتهای پیام/‬‬
‫‫ پاسخ حاج قاسم سلیمانی به یک پرسش/ چرا وارد سوریه شدیم؟ , پاسخ سپهبد شهید قاسم سلیمانی به این سوال که چرا وارد سوریه شدیم؟ قابل تأمل است. او می‌گوید: چند مسئله وجود دارد که حلش از راه دیپلماتیک و دیپلماسی غیرممکن است. , به گزارش خبرنگار فرهنگی خبرگزاری تسنیم، برش‌هایی از خاطرات شفاهی شهید حاج قاسم سلیمانی به کوشش علی اکبر مزدآبادی در ذوالفقار آمده است که در بخشی از آن درباره پاسخ به یک سوال سخن می‌گوید و توضیح می‌دهد که «چرا وارد سوریه شدیم؟» سخنان سردار شهید در ادامه در این باره می‌آید:  چرا ما در بعد حکومتی تصمیم گرفتیم در مقابل چنین حوادثی بایستیم؟ چرا در سوریه وارد شدیم؟ چرا در عراق وارد شدیم و کمک کردیم؟ چند مسئله وجود دارد که این ها حلش از راه دیپلماتیک و دیپلماسی غیرممکن است. یعنی میخ دیپلماسی با هر چکشی به سنگ سخت این موضوع فرو نمی رود. این را با دیپلماسی نمی‌توان حل کرد. بعضی‌ها نادانسته سخن پراکنی می‌کنند. اگر بعضی از کارها با دیپلماسی قابل حل بود، هیچ کس مصلح تر از امیرالمومنین(صلوات الله علیه) نبوده است. هیچ کس مصلح‌تر از امام حسین(صلوات الله علیه) نبوده است. چرا امام حسین و چرا امیرالمومنین (صلوات الله علیهم) در بعضی جاها دست به شمشیر بردند؟ و چرا امام حسین (صلوات الله علیه) با خون خودش و فرزندانش و این فقهای حقیقی عالم اسلام آمد دفاع کرد از اسلام با خون؟ چون آن منطق، منطق دیپلماسی نبود. وقتی که منطق طرف مقابل این است که شما از نظر دینی واجب القتل هستی و کشتن تو و هر چه میزان بیشتر کشتن تو بهشت را بر او واجب می‌کند، برای کسی که تو را واجب القتل می‌داند، آیا امکانی برای دیپلماسی وجود دارد؟ این جا جهاد می‌خواهد. چرا ولی فقیه و امام ما، امام امروز جامعه ما اصرار به ایستادگی و حمایت از این جبهه برای خشکاندن ریشه این خبیثه خطرناک کرد؟ این مسئله ساده نیست. من نمونه‌هایی دیدم و می‌شنیدم از شنود که بین چند جوان وهابی دعوا بود. تعدادی‌شان قهر کرده بودند. فرمانده‌شان می‌خواست مشکل این‌ها را حل کند. می‌خواستند از این جبهه بروند به جبهه‌های دیگری، به فرمانده دیگری، حرفشان چه بود؟ حرف بر سر این بود که نوبت من بوده که عمل انتحاری انجام بدهم، اما این نوبت من را به دیگری واگذار کرده! منطقی که 1500 انتحاری در طول هفت ماه در عملیات موصل عمل بکند، این منطق، منطق جهاد می‌خواهد. این منطق، راهی جز این که شما با جهاد با آن مواجه بشوید، ندارد. نمی توانید. او همه هدفش خشکاندن ریشه دینی شما است، وقتی شما را واجب القتل می‌داند و نوامیس شما را غارت خود می‌داند. همان کاری که در سنجار شده و همان جنایتی که اسپایشر اتفاق افتاد و در جاهای دیگر و در سوریه اتفاق افتاد. این جا منطقش این است که باید ایستادگی کرد. یک وقت انسان می‌گوید یک خطر مربوط به جای دیگری است، به ما چه! یک وقت نه، همه تلاش او این است که این را از سر راه بردارد، به ما برسد. آن خبیثی که اعلام دولت اسلامی عراق و شام را کرد، آن پل اول بود برای رسیدن به ما. آن کسی که همه جمعیت و مردمش واجب القتل بودند، این جا بود. ایران اسلامی بود. ما می‌توانستیم بنشینیم نگاه کنیم ببینیم سوریه کی سقوط می‌کند، عراق کی سقوط می‌کند. او تجهیز بشود و با قدرتی 10 برابر و 100 برابر بعد بیاید به مرزهای ما، وارد کشور بشود، صف آرایی کند و شروع کند به کشتار. هیچ انسان هوشمندی، هیچ مدیری مدبری، هیچ انسان مسئولی این را قبول نمی‌کند و می‌گوید باید رفت به سمت این شجره خبیثه، آن را در ریشه خشکاند. انتهای پیام/‬‬
‫‫ فیلم‌های نیمه خرداد تلویزیون/ "ملک سلیمان" به آنتن رسید , تلویزیون به مناسبت ایام سالگرد رحلت امام خمینی(ره)، فیلم‌های سینمایی همچون "سفرکرده"، "صنوبر" و "ملک سلیمان" درنظر گرفته است. , به گزارش خبرگزاری تسنیم، شبکه نمایش به مناسبت فرا رسیدن 14 خرداد و سالگرد رحلت حضرت امام خمینی (ره) رهبر کبیر انقلاب و قیام خونین 15 خرداد فیلم‌های سینمایی آن سفرکرده، صنوبر، هویت، مثل یک پدر، ملک سلیمان، قیام، بازماندگان و ... را پخش کرده و همچنین به مرور آثار زنده‌یاد یدالله نجفی، "صدابردار و صداگذار فقید سینما و تلویزیون " می‌پردازد. وی فارغ التحصیل رشته صدابرداری از مدرسه عالی تلویزیون و سینما ( دانشگاه صدا و سیمای فعلی ) بود و فعالیت در تلویزیون را به عنوان صدابردار از سال 1355 و کار سینما را از سال 1369 با صدابرداری «به خاطر همه چیز» آغاز کرد و توانست موفقیت های بسیاری را کسب کند. یدالله نجفی، سوم بهمن 1394، در سن 59 سالگی بر اثر ایست قلبی درگذشت. فیلم‌های سینمایی این صدابردار که به ترتیب در ساعت 21 شنبه 10 خردادماه تا جمعه 16 خرداد پخش خواهند شد: بید مجنون، نیاز، نجات یافتگان، تولد یک پروانه، اینجا چراغی روشن است، شب واقعه و قاعده بازی‌اند. انتهای پیام/‬‬
‫‫ پرویز فلاحی‌پور مجری شد/ روایتی از خیّرین و زندانیان جرائم غیرعمد , در برنامه امشب "مکث" بازیگر باسابقه تلویزیون میزبان جمعی از خیرین است که برای رهایی زندانیان جرایم غیرعمد و افرادی که توان مالی پرداخت دیه ندارند، تلاش می‌کنند. , به گزارش خبرگزاری تسنیم، فصل دوم برنامه گفت‌وگومحور و اجتماعی "مکث" از این پس روزهای پنجشنبه و جمعه از شبکه دو سیما و در ساعت 22:30 بعد از اخبار پخش خواهد شد. در دومین قسمت از فصل جدید که جمعه شب 9 خرداد روی آنتن می‌رود پرویز فلاحی پور میزبان جمعی از خیرین است که برای رهایی زندانیان جرایم غیرعمد و افرادی که توان مالی پرداخت دیه ندارند، تلاش می‌کنند. شاهد نصیر، حاج عباس عربی و بهمن اکبری مهمانان این برنامه هستند و از خاطرات تلخ و شیرین‌شان در کش‌وقوس گرفتن رضایت برای زندانیان در گپ و گفتی صمیمانه خواهند گفت. سری جدید برنامه "مکث" همچون برنامه مناسبتی که در ماه مبارک رمضان پخش شد با نگاه ویژه به کرونا سراغ قصه‌های اجتماعی می‌رود؛ قصه‌های آدم‌ها و موقعیت‌هایی که قبل و بعد از کرونا حال و روزشان عوض شده است. این برنامه اجتماعی به صورت گپ و گفت میان هنرمندانی نظیر  گلاره عباسی، رضافیاضی، پرویز فلاحی پور، فریبا متخصص، فرناز رهنما، پیام دهکردی، الهام پاوه‌نژاد، رسول نجفیان، داریوش کاردان، چنگیز جلیلوند، گیتی خامنه، مریم سعادت ، رضا رفیع و ... صاحبان داستان‌های اجتماعی مربوط به کرونا ضبط و پخش می‌شود. انتهای پیام/‬‬
‫‫ برگزاری نمایشگاه‌‌های کتاب ویژه بزرگداشت سالروز رحلت امام(ره) , همزمان با برنامه‌های بزرگداشت سالروز عروج ملکوتی امام راحل، ۲۵ نمایشگاه کتاب با موضوع امام و رهبری در کتابخانه‌ها و مراکز فرهنگی هنری شهر تهران برگزار می‌شود. , به گزارش خبرگزاری تسنیم، ایمان کُرد مدیر امور کتابخانه‌ها و ترویج فرهنگ کتابخوانی سازمان فرهنگی هنری شهرداری تهران گفت: به منظور بهره‌مندی مخاطبان و آشنایی آنان با منظومه فکری امام راحل و رهبر معظم انقلاب، سلسله‌نمایشگاه‌های موضوعی کتاب از تاریخ 6 تا 15 خردادماه از ساعت 8 تا 15 در سطح کتابخانه‌های مناطق 22 گانه برگزار می‌شود. کُرد افزود: این نمایشگاه‌ها با همکاری موسسه نشر عروج و ناشران و کارگزاران کتاب‌های موضوعات مرتبط برگزار خواهد شد و ساز و کار برپایی این نمایشگاه‌ها با رعایت اقدامات پیشگیرانه بهداشتی خواهد بود و امیدواریم منابع مفید و مورد علاقه مخاطبان برای بهره‌مندی و استفاده در ایام پیش رو در اختیار شهروندان قرار گیرد. انتهای پیام/‬‬
‫‫ فضائل آسمانی|ماجرای خلقت نوری پیامبر و امیرالمؤمنین , یکی از جنبه‌های فضیلت پیامبر و عترت علیهم‌السلام مربوط به خلقت نوریِ این انوار مقدس الهی است. , به گزارش خبرنگار فرهنگی باشگاه خبرنگاران پویا، توجه به فضائل آسمانی چهارده معصوم علیهم‌السلام سبب اتصال بیشتر شیعیان به این انوار مقدس الهی می‌شود؛ چرا که نگاه تاریخی به زندگی و سیره این بزرگواران تفکر انسان مؤمن نسبت به ائمه اطهار را محدود در تاریخ می‌کند؛ یعنی در نگاه تاریخی، ائمه علیهم‌السلام وجود مقدسی‌اند که چند صباحی در دنیا بودند، سعی در هدایت مردم داشتند و در نهایت به دست دشمنان به شهادت رسیدند. اما از منظر معارف و فضائل آسمانی و قرآنیِ عترت علیهم‌السلام،  ایشان انوار مقدسی‌اند که از ازل بوده‌اند و تا ابد هستند؛ نه حضوری منفعل بلکه مجرای علم خداوند که در تمام دوران‌ها نقش هدایتگری دارند؛ از این رو هر انسانی در هر کجای عالم و در هر زمانی به ایشان روی آورد، خداوند نظر رحمت به او خواهد داشت و وی را به صراط مستقیم هدایت میکند. یکی از جنبه‌های فضیلت پیامبر و عترت علیهم‌السلام مربوط به خلقت نوریِ این انوار مقدس الهی است؛ به این صورت که بر اساس روایات، اهل بیت وحی علیهم‌السلام با جنبه نوری و عرشی خویش از ازل بوده‌اند و تا ابد خواهند بود؛ هرچند نوعِ انسان ابدی است، اما خلقت ازلی منحصر در این انوار الهی است. امیرالمؤمنین (ع) در روایتی مشهور به "معرفةٌ بالنّورانیة" این حقیقت را به این صورت به سلمان و اباذر علیهما الرحمة بیان فرمودند «کنْتُ أَنَا وَ مُحَمَّدٌ نُوراً وَاحِداً مِنْ نُورِ اللَّهِ عَزَّ وَ جَلَّ فَأَمَرَ اللَّهُ تَبَارَک وَ تَعَالَی ذَلِک النُّورَ أَنْ یشَقَّ فَقَالَ لِلنِّصْفِ کنْ مُحَمَّداً وَ قَالَ لِلنِّصْفِ کنْ عَلِیاً فَمِنْهَا قَالَ رَسُولُ اللَّهِ ص عَلِی مِنِّی وَ أَنَا مِنْ عَلِی وَ لَا یؤَدِّی عَنِّی إِلَّا عَلِی؛ اینک می‌گویم ای سلمان و ابا ذر؛ من و محمد یک نور از نور خداوند بودیم؛ خداوند دستور داد به آن نور که دو قسمت شود: به نیمی از آن فرمود محمد باش و به نیم دیگر فرمود علی باش؛ به همین جهت پیامبر اکرم فرموده است «عَلیٌ مِنّی و أنا مِن عَلی و لا یُودّی عنّی الّا عَلِی؛ علی از من و من از علی هستم.»   در روایتی دیگر از نبی مکرم اسلام (ص) این مسئله با جزئیات بیشتری بیان می‌شود. جابر بن عبد اللَّه در تفسیر آیه «کُنْتُمْ خَیْرَ أُمَّةٍ أُخْرِجَتْ لِلنَّاس؛ شما بهترین امتی بودید که به سود انسانها آفریده شده‌اند» (110 سوره آل‌عمران)‏ می‌گوید پیامبر اکرم فرمود «اول چیزى که خداوند آفرید نور من بود که آن را از نور خودش به وجود آورد و از جلال عظمتش جدا فرمود، شروع به طواف قدرت کرد تا در هشتاد هزار سال به جلال عظمت رسید. در این موقع براى تعظیم خدا به سجده شد؛ از آن نور، نور علی جدا شد. نور من محیط بر عظمت بود و نور علی محیط بر قدرت. أَوَّلُ مَا خَلَقَ اللَّهُ نُورِی ابْتَدَعَهُ مِنْ نُورِهِ وَ اشْتَقَّهُ مِنْ جَلَالِ عَظَمَتِهِ فَأَقْبَلَ یَطُوفُ بِالْقُدْرَةِ حَتَّى وَصَلَ إِلَى جَلَالِ الْعَظَمَةِ فِی ثَمَانِینَ أَلْفَ سَنَةٍ ثُمَّ سَجَدَ لِلَّهِ تَعْظِیماً فَفَتَقَ مِنْهُ نُورَ عَلِیٍّ ع فَکَانَ نُورِی مُحِیطاً بِالْعَظَمَةِ وَ نُورُ عَلِیٍّ مُحِیطاً بِالْقُدْرَةِ آنگاه خدا عرش و لوح و خورشید و نور روز و نور چشم‏‌ها و عقل و معرفت و دیده‏‌هاى مردم و گوش‌‏ها و دل‌هاى آنها را از نور من آفرید و نور من از نور او جدا شده بود. ماییم اولین و آخرین و سابقین و مسبحین و ماییم شافعین. ما حکمت‌اللّه و برگزیدگان او و دوستان پروردگاریم؛ وجه‌الله و جنب‌الله و عین‌الله و اُمناءالله و نگهبانان وصى خدا و غیب خدا و معدن تنزیل و معنى تأویل ما هستیم؛ ثُمَّ خَلَقَ الْعَرْشَ وَ اللَّوْحَ وَ الشَّمْسَ وَ ضَوْءَ النَّهَارِ وَ نُورَ الْأَبْصَارِ وَ الْعَقْلَ وَ الْمَعْرِفَةَ وَ أَبْصَارَ الْعِبَادِ وَ أَسْمَاعَهُمْ وَ قُلُوبَهُمْ مِنْ نُورِی وَ نُورِی مُشْتَقٌّ مِنْ نُورِهِ فَنَحْنُ الْأَوَّلُونَ وَ نَحْنُ الْآخِرُونَ وَ نَحْنُ السَّابِقُونَ وَ نَحْنُ الْمُسَبِّحُونَ وَ نَحْنُ الشَّافِعُونَ وَ نَحْنُ کَلِمَةُ اللَّهِ وَ نَحْنُ خَاصَّةُ اللَّهِ وَ نَحْنُ أَحِبَّاءُ اللَّهِ وَ نَحْنُ وَجْهُ اللَّهِ وَ نَحْنُ جَنْبُ اللَّهِ وَ نَحْنُ یَمِینُ اللَّهِ وَ نَحْنُ أُمَنَاءُ اللَّهِ وَ نَحْنُ خَزَنَةُ وَحْیِ اللَّهِ وَ سَدَنَة غَیْبِ اللَّهِ وَ نَحْنُ مَعْدِنُ التَّنْزِیل‏ وَ مَعْنَى التَّأْوِیلِ.»(مشارق أنوار الیقین فی أسرار أمیرالمؤمنین علیه السلام، ص61)  انتهای‌پیام/‬‬
‫‫ آثار عاق والدین در دنیا و آخرت/ آیا فرزند هم می‌تواند والدین خود را عاق کند؟ , از منظر اسلام همان‌طورکه فرزندان به دلیل سرکشی و نافرمانی در برابر والدین از طرف آن‌ها عاق می‌شوند، پدر و مادر هم در اثر بی‌مسئولیتی و ظلم به حقوق فرزند، عاق او می‌شوند. , به گزارش خبرنگار فرهنگی خبرگزاری تسنیم، اساس اسلام بر عدل و محبت بنا شده است. عدالتی که باید باشد تا موجودات جهان و به خصوص انسان دارای شعور و مسئول از حق عدول نکند و بنای ظلم به خدا، خودش یا بندگان خدا را نگذارد و محبتی هم باید باشد تا رعایت این حقوق و عدالت الهی، اساس محکمی به نام محبت داشته باشد. محبتی که مانع از خلاف و خطا و ظلم به دیگران شود و چیزی فراتر از ترس از عذاب و عقاب باشد. در این میان، روابط گسترده و بسیار نزدیک پدر و مادر با فرزندان از زاویه عدالت و محبت دارای احکامی است که آشنایی با آن‌ها می‌تواند زمینه تحکیم روابط دوستانه و محترمانه را فراهم کند. چراکه وقتی محبت و عدل و احترام کنار برود، زمینه‌ای برای عاق و نفرین بین اعضای خانواده باز می‌شود که آثار و نتایج سنگین و عذاب‌آوری برای آن‌ها به همراه خواهد داشت. خبرگزاری تسنیم در گفت‌وگویی که با حجت‌الاسلام محمود اسماعیلی نسب، کارشناس سبک زندگی اسلامی و محقق دینی، انجام داده به بررسی آثار و نتایج عاق والدین و عاق فرزند پرداخته است. آن طور که این پژوهشگر دینی شرح می‌دهد، پیغمبر اسلام صلی‌الله علیه و آله در مورد عاق والدین شدن و آثار آن فرموده‌اند: «ایاکم و عقوق الوالدین فان ریح الجنة توجد من مسیرة الف عام و لا یجدها عاق» به این معنا که: «بترسید از اینکه مورد عاق پدر و مادر و مغضوب آن‌ها واقع شوید. چراکه بوی بهشت به اندازه هزار سال راه به مشام انسان می‌رسد ولی هیچ‌گاه به افرادی که مورد خشم پدر و مادر خود هستند، نخواهد رسید.» این حدیث شریف مشخص می‌کند افرادی که مورد خشم و غضب والدین خود قرار گرفته‌اند، نه‌تنها نمی‌توانند بهشت را ببینند و وارد آن شوند، بلکه حتی عطر بهشت را هم استشمام نمی‌کنند. به قدری که گویا بیشتر از پانصد سال راه تا بهشت فاصله دارند و نمی‌توانند حتی به بهشت نزدیک شوند. در عین حال خداوند متعال همان گونه که آسمان‌ها و زمین را به عدل بنا فرموده است، در مورد همه موجودات جانب عدالت را رعایت می‌کند. در این مورد هم فقط پدر و مادر نیستند که می‌توانند فرزند خود را عاق کنند، بلکه اصطلاحی به نام عاق فرزند هم در اسلام وجود دارد. به این معنا که از نگاه اسلام همان طور که فرزندان به دلیل سرکشی و نافرمانی در برابر والدین از طرف آن‌ها عاق می‌شوند، پدر و مادر هم در اثر بی‌مسئولیتی و بی‌کفایتی در رعایت حقوق فرزند عاق او می‌شوند.   عاق والدین را جدی بگیریم یکی از اموری که در اخلاق اسلامی بر آن تأکید شده، پرهیز از عاق والدین شدن است. در این مورد چه نکاتی در آموزه‌های قرآنی وجود دارد؟ در قرآن کریم تأکید شده که فرزند باید نسبت به پدر و مادر خود مهربان، خاشع و فروتن باشد. به قدری که چند بار می‌فرماید: «وَ بِالْوَالِدَینِ إِحْسَانًا؛ به پدر و مادر نیکی کنید.» این در حالی است که در سوره مبارکه احقاف یکی از ویژگی‌های افراد گناهکار این است که در برابر والدین مؤمن خود، ناخلف هستند و مورد عاق و نفرین آن‌ها قرار می‌گیرند. حتی سخن این گروه از فرزندان این طور نقل شده که: «وَ الَّذِی قالَ لِوالِدَیْهِ أُفٍّ لَکُما أَتَعِدانِنِی أَنْ أُخْرَجَ؛ کسى که به پدر و مادرش می‌گوید: اف بر شما! آیا به من وعده می‌دهید که من روز قیامت مبعوث می‌شوم؟» بیشتر بخوانید:  آشنایی با حق بسیار مهم فرزند که بر عهده پدر قرار دارد/ آیا می‌توان فرزندان را وادار به یادگیری قرآن کرد؟  دشمنی‌های بی‌حد عموی پیامبر اکرم(ص)/ چرا ابولهب و همسرش در قرآن نفرین شده‌اند؟ آثار عاق والدین مگر کسی که عاق والدین شود، چه اتفاقی برایش می‌افتد؟ کسی که مورد نفرین و کینه پدر و مادرش قرار بگیرد، مثل کسی است که نعمت بزرگی را از دست داده و در عین حال شکر نعمت را به جا نیاورده، بلکه حتی آن را با نهایت قساوت و سنگدلی از دست داده است. کسی که به این درجه برسد که والدینش به‌حق او را عاق و نفرین کنند، درهای رحمت الهی بر روی او بسته می‌شود. آثار این بسته شدن درهای رحمت را هم در این دنیا خواهد دید و هم در جهان دیگر. نمونه‌اش این است که پیغمبر اسلام صلی‌الله علیه و آله در مورد عاق والدین شدن و آثار آن فرموده‌اند: «ایاکم و عقوق الوالدین فان ریح الجنة توجد من مسیرة الف عام و لا یجدها عاق» به این معنا که: «بترسید از اینکه مورد عاق پدر و مادر و مغضوب آن‌ها واقع شوید. چراکه بوی بهشت به اندازه پانصد سال راه به مشام انسان می‌رسد ولی هیچ‌گاه به افرادی که مورد خشم پدر و مادر خود هستند، نخواهد رسید.» این حدیث شریف مشخص می‌کند افرادی که مورد خشم و غضب والدین خود قرار گرفته‌اند، نه تنها نمی‌توانند بهشت را ببینند و وارد آن شوند، بلکه حتی عطر بهشت را هم استشمام نمی‌کنند. به قدری که گویا بیشتر از پانصد سال راه تا بهشت فاصله دارند و نمی‌توانند حتی به بهشت نزدیک شوند. پرسش دیگر در این مورد، آن است که آیا عاق کردن فرزندان به سن و شرایط آن‌ها هم مربوط می‌شود؟ به هر حال ممکن است فرزندی کم سن و بازیگوش باشد و یا در اموری کم‌تجربه باشد که عامل خطای او می‌شود. آیا در این موارد والدین حق دارند فرزند خود را نفرین کنند و نفرین آن‌ها اثرگذار خواهد بود؟ عاق کردن فرزندان به خصوص در دوران کودکی و نوجوانی آن‌ها کار درستی نیست. چون انسان در سن کم نمی‌تواند خوب و بد را به درستی از هم تشخیص بدهد و نیازمند پدر و مادری است که به جای نفرین و دور کردن از خود، درست و غلط را به او بیاموزند. نوجوانت را از خودت نران با این توضیح شرایطی را در نظر بگیرید که پسر یا دختر نوجوانی کار خطایی را نه یک بار و دو بار، بلکه بارها تکرار کرده است. آیا پدر و مادر در چنین شرایطی حق دارند او را عاق کرده و از خود برانند؟ پاسخ این است که بهترین کار در چنین شرایطی تنبیه کردن و بالا بردن تعرفه جریمه‌هاست. یعنی پدر و مادر به جای نفرین و عاق کردن، باید او را به گونه‌ای جریمه کنند تا از انجام کار خطایش منصرف شود و تا مدتی برای دوری از جریمه‌ها هم که شده آن خطا را مرتکب نشود، تا اینکه به مرور زمان زشتی رفتار خودش را درک کند و برای همیشه آن را کنار بگذارد. تأثیر نفرین بر کودک و نوجوان عاق و نفرین کردن می‌تواند اثرات بسیار بدی بر روحیه کودک و نوجوان بگذارد. چون فرزندان به خصوص در سنین کم، پدر و مادر را حامی و تکیه‌گاه خود می‌دانند. همان طور که در کتاب کافی به نقل از پیغمبر اکرم صلی‌الله علیه و آله نوشته شده که آن حضرت فرموده‌اند: «کودکان را دوست داشته باشید و با آن‌ها با مهربانی رفتار کنید... چون آن‌ها روزی دهنده خود را کسی غیر از شما نمی‌دانند.» با توجه به اهمیت حساسیت دوران خردسالی می‌توان گفت وقتی پدر یا مادری فرزند کوچک خود را عاق کرده و از خودش دور می‌کند، صدمه‌ای به روحیه او وارد می‌کند که به سختی قابل جبران است و ممکن است آثار بسیار بدی به همراه داشته باشد که تا بزرگ‌سالی همراهش باشد و زندگی‌اش را تحت‌الشعاع قرار بدهد. به همین دلیل است که تأکید می‌شود پدرها و مادرها حتی به زبان و یا شوخی هم فرزند کودک یا نوجوان خود را عاق نکنند و اگر کار خطای مرتکب شد، فقط جریمه‌اش را سنگین کنند آن هم در اندازه‌ای که به روحیه‌اش لطمه‌ای وارد نشود. چراکه پیامبر اکرم صلوات الله علیه و آله تأکید فرموده‌اند که: «فرزندان خود را نفرین نکنید، مبادا با اجابت از جانب خداوند همراه شود.» ظلم والدین به فرزند ممکن است سؤالی برای برخی از مردم ایجاد شود، مبنی بر اینکه احتمال دارد پدر و مادر یا یکی از آن‌ها در حق فرزند خود ظلم کنند و یا از او خواسته نا به جا یا غیرشرعی داشته باشند. در این صورت، اگر فرزند از آن‌ها سرپیچی کند و مورد نفرین آن‌ها قرار بگیرد، باز هم مشمول آثار و نتایج عاق والدین می‌شود؟ دقت داشته باشید که طبق آداب اسلامی که منطبق بر فطرت انسانی است و هر عقل سلیمی هم آن را تایید و درک می‌کند، فرزندان در هر حال وظیفه دارند که حرمت والدین خود را نگه دارند، چه والدین مؤمن باشند و چه کافر. یعنی در هر صورت حق ندارند نسبت به آن‌ها بی‌احترامی‌کنند. اما گاهی هم اتفاق می‌افتد که پدر یا مادر خواسته و توقع غیرمنطقی و یا حتی خلاف اخلاق و شرع از فرزند خود دارند و انتظار دارند چون والدین او هستند، مطیع آن‌ها باشد. در این شرایط فرزند باید برخوردی منطقی و محترمانه با والدین خود داشته باشد و مسئولیت امر به معروف را با بهترین و مؤدبانه‌ترین روش در برابر آن‌ها انجام بدهد. این در حالی است که روایت شده شخصی خدمت رسول خدا صلی‌الله علیه و آله رفت و از آن حضرت درباره حق پدر بر فرزند سؤال کرد. آن حضرت در جواب فرمودند: «لا یسمیه باسمه و لا یمشى بین یدیه و لا یجلس قبله و لا یستسب له» به این مفهوم که: «باید پدر خود را به نام صدا نزند (بلکه بگوید پدرم) و جلوتر از او راه نرود و قبل از او ننشیند و کاری نکند که مردم به پدر او بدگویی کنند.» به عنوان مثال فرزند عملی را مرتکب نشود که مردم بگویند خدا پدرت را نیامرزد که این طور رفتار کردی. نفرین‌های مداوم و بی‌دلیل والدین گاهی دیده می‌شود که بعضی از پدرها یا مادرها عادت به نفرین کردن فرزند خود دارند. آیا این نوع عاق کردن مداوم و بی‌دلیل منطقی فرزندان تأثیری دارد؟ عاق کردن مداوم فرزندان، اگر دلیل شرعی و منطقی نداشته باشد، اثری دارد که متوجه خانواده و زندگی والدین می‌شود. به عنوان مثال در این مورد در کتاب وسائل الشیعه نوشته شده که امام صادق علیه السلام درباره نفرین کردن مداوم و بی‌دلیل فرزندان فرموده‌اند که: «هر کسی که فرزندان خود را نفرین می‌کند، خداوند او فقیر خواهد کرد.» باید دانست که فرزند برکت و رحمتی از سوی خداوند است و پدر و مادر وظیفه دارند که او را به خوبی تربیت کنند. اگر والدین نسبت به مسئولیت خود بی‌توجه باشند و مدام در برابر ناسازگاری یا بازیگوشی‌های فرزندان خود، آن‌ها را عاق کنند، با این کارشان درهای خیر و برکتی را که به دلیل حضور همین فرزندان به سمت آن‌ها سرازیر می‌شود می‌بندند. وقتی فرزندی والدینش را عاق می‌کند آیا تنها پدر و مادر می‌توانند فرزند را نفرین کنند؟ درواقع می‌خواهیم بدانیم آیا در اسلام نکته‌ای مبنی بر اینکه فرزند بتواند والدین خود را عاق کند، وجود دارد؟ بله. خداوند متعال همان گونه که آسمان‌ها و زمین را به عدل بنا فرموده است، در مورد همه موجودات جانب عدالت را رعایت می‌کند. در این مورد هم فقط پدر و مادر نیستند که می‌توانند فرزند خود را عاق کنند، بلکه اصطلاحی به نام عاق فرزند هم در اسلام وجود دارد. به این معنا که از نگاه اسلام همان طور که فرزندان به دلیل سرکشی و نافرمانی در برابر والدین از طرف آن‌ها عاق می‌شوند، پدر و مادر هم در اثر بی‌مسئولیتی و بی‌کفایتی در رعایت حقوق فرزند عاق او می‌شوند. البته باید دقت شود که در این مورد هم باید نفرین بر اساس دلیل منطقی و ظلم بزرگی باشد که والدین در حق فرزند خود کرده‌اند. درواقع این طور گمان نشود که افراد به هر دلیلی می‌توانند در برابر والدین خود سرکشی کنند و در آخر گمان کنند حق دارند که والدین خود را مورد عتاب و سرزنش قرار دهند. عاق کردن چه از سوی والدین در حق فرزند باشد و از سوی فرزند در حق والدین، زمانی ممکن خواهد بود و اثر دارد که واقعاً ظلم بزرگی در کار باشد و نتوان آن را با مرحمت و رأفت حل کرد. ادب حضرت ابراهیم علیه السلام در برابر آزر بت‌پرست پس ادب و احترام در برابر والدین بر هر عملی مقدم است. همین طور است. وقتی به آیات قرآن کریم و رفتار انبیا و اولیای خدا علیهم السلام با والدین خود نگاه می‌کنیم، متوجه می‌شویم چه اندازه آن بزرگان نسبت به والدین خود متواضع، مؤدب و خوش‌رفتار بوده‌اند. حتی در سیره حضرت ابراهیم علیه السلام این نکته مشهود است. وقتی آزر که طبق تفاسیر پدر یا عمو یا سرپرست حضرت ابراهیم علیه السلام بود، با ایشان بدرفتاری می‌کند و آن حضرت به دلیل خداپرستی از خود می‌راند، آن حضرت با کمال ادب و متانت برخورد می‌کند و باز هم در کلام خود از عبارت «یا ابتِ» به معنی «ای پدر من» یا «ای سرپرست من» استفاده می‌کند. یعنی باز هم می‌توان عطوفت و مهربانی را در کلام آن بزرگوار مشاهده کرد. این، نکته و درسی است که باید از سیره و سبک زندگی انبیای الهی یاد بگیریم و به آن توجه داشته باشیم. چراکه دقت در این امور، ما را از هر نوع نفرین و کینه دور می‌کند و جایی برای عاق کردن و نفرین کردن باقی نمی‌گذارد. آیا این مطلب سند روایی هم دارد؟ بله. این مفهوم در حدیثی که شرح آن در کتاب بحارالانوار نوشته شده آمده است. با این مضمون که رسول خدا صلی‌الله علیه و آله خطاب به حضرت امیرالمؤمنین امام علی علیه السلام فرمودند: «خداوند لعنت کند پدر و مادری را که فرزند خود را بد تربیت می‌کنند و زمینه عاق خودشان را فراهم می‌کنند. ای علی! همان طوری که فرزند عاق والدین می‌شود، پدر و مادر هم عاق فرزند خواهند شد.» تأثیر نفرین به‌حق فرزند بر والدین در این صورت، اگر فرزندی والدین خود را به‌حق عاق و نفرین کند، آیا نفرین او اثری هم خواهد داشت؟ عاق کردن حتی اگر از طرف فرزند اتفاق بیفتد می‌تواند عواقب بسیار بدی را برای والدین به همراه داشته باشد که داخل شدن در عذاب ابدی نتیجه آن خواهد بود. به عبارت دیگر همان طور که عاق فرزند باعث می‌شود تا او در آخرت متحمل عذاب شود و نتیجه سرکشی و نافرمانی خود را ببیند، عاق والدین نیز همین نتیجه را به دنبال دارد و پدر و مادر بی‌مسئولیتی که مشمول عاق فرزند خود می‌شوند، عذاب بی‌کفایتی در قبال فرزند را خواهند دید. چه راهی وجود دارد که کسی گرفتار عاق والدین یا عاق فرزندش نشود؟ در این مورد هم خوب است راه گرفتار نشدن به عاق فرزندان خود را در اسلام جست‌وجو کنیم. امام صادق علیه السلام در همین مورد تعریف کرده‌اند که یک روز پیامبر اکرم صلوات الله علیه و آله فرمودند: «خداوند رحمت کند کسی را که فرزند خودش را در انجام کارهای خیر کمک می‌کند.» یک نفر از میان جمع پرسید: «ای رسول خدا! چطور باید فرزندمان را کمک کنیم؟ » آن حضرت پاسخ دادند: «کار آسانی که انجام می‌دهد از او قبول کنید و هر کاری را که برایش دشوار است و نمی‌تواند انجام بدهد، از او درگذرید. مسئولیت‌های بیشتر از توانش به او ندهید و با او با تندی و سفاهت رفتار نکنید.» و در ادامه تأکید فرمودند که: «بهشت مکان پاکیزه‌ای است که خداوند آن را آفریده. حتی بوی بهشت پاکیزه است و از فاصله‌های بسیار دور هم به مشام انسان می‌رسد. البته بوی بهشت را کسی که عاق والدین یا فرزند شده باشد نمی‌تواند درک کند.» انتهای پیام/‬‬
‫‫ مدیرعامل بنیاد شعر و ادبیات داستانی تودیع می‌شود , با حضور معاون فرهنگی وزارت فرهنگ و ارشاد اسلامی و مدیران معاونت و موسسات مربوط، تودیع مهدی قزلی مدیر عامل بنیاد شعر و ادبیات داستانی هفته آینده برگزار می‌شود. , به گزارش خبرگزاری تسنیم، با حضور معان فرهنگی وزارت فرهنگ و ارشاد اسلامی و مدیران معاونت و موسسات مربوط، تودیع مهدی قزلی مدیر عامل بنیاد شعر و ادبیات داستانی هفته آینده برگزار می‌شود.  بر پایه این خبر، در راستای طرح ساماندهی موسسات زیر مجموعه معاونت امور فرهنگی وزارت ارشاد، چندی است با تشکیل کارگروهی با همین عنوان در حال پیگیری است و قرار است در آینده‌ای نزدیک، 3موسسه: نمایشگاه‌های فرهنگی، خانه کتاب و بنیاد شعر و ادبیات داستانی، تجمیع شده و فعالیت‌های خود را در قالب موسسه‌ای فراگیر پی بگیرند. مهدی قزلی از خرداد 1393 عهده‌دار مدیریت بنیاد شعر و ادبیات داستانی بوده است. انتهای پیام/‬‬
‫‫ رییس صداوسیما به رییس جدید مجلس تبریک گفت , رئیس رسانه ملی با ارسال پیامی‌به دکتر قالیباف، ضمن تبریک ریاست وی بر مجلس یازدهم بر آمادگی سازمان صدا و سیما برای همکاری و تعامل با مجلس شورای اسلامی و هم‌افزایی برای حل مشکلات مردم تاکید کرد. , به گزارش خبرگزاری تسنیم، متن کامل پیام دکتر علی عسکری به شرح زیر است: جناب آقای دکتر محمدباقر قالیباف سلام علیکم ؛ انتخاب جنابعالی را با رای قاطع نمایندگان مردم به ریاست دوره یازدهم مجلس شورای اسلامی تبریک عرض می‌کنم .امیدوارم همچون همیشه که در عرصه خدمت جهادی به مردم و حرکت در مسیر آرمانهای انقلاب اسلامی‌پیشرو بوده اید در این میدان مهم نیز با کمک نمایندگان محترم مردم، مجلس را به جایگاه واقعی خود برسانید . از درگاه خداوند تعالی توفیقات روزافزون جنابعالی و دیگر نمایندگان مجلس یازدهم را تقاضا دارم و آرزو می‌کنم مجلس یازدهم نقطه امید و اتکا ملت و مسئولان شود و گامی‌بلند در رفع مشکلات کشور و کمک به دو قوه مهم مجریه و قضائیه در این برهه حساس بردارد.   در همین جا لازم می دانم بر همکاری و تعامل سازنده رسانه ملی همچون همیشه با مجلس شورای اسلامی تاکید و آمادگی خود و همکارانم را برای هم افزایی با مجلس یازدهم در جهت حل مشکلات مردم اعلام دارم . علی عسکری رییس سازمان صدا و سیما انتهای پیام/‬‬
‫‫ فیلم‌های سینمایی شبکه کودک و امید/ از"تشنه سرعت" تا "ویلی تاکسی" , تلویزیون برای سه روز، فیلم‌های سینمایی در شبکه امید و کودک همچون "تشنه سرعت ۱ و ۲" و "ویلی تاکسی" تدارک دیده است. , به گزارش خبرگزاری تسنیم،  «تشنه سرعت 1و 2»، «بهشت اردک ها»، «جنگلبان جوان»، «کارآگاه شرلوک»، «ویلی تاکسی»، «ناکی در جزیره هیولاها» و «تایتان» از شنبه تا سه شنبه 10 تا 13 خرداد ماه از شبکه های امید و کودک پخش می‌شود. جزئیات خبر را در ادامه بخوانید: **** شبکه امید فیلم سینمایی «تشنه سرعت 2» به کارگردانی «آلکس راناریولو»، یکشنبه 11 خردادماه ساعت 17:45 از شبکه امید پخش خواهد شد. در خلاصه داستان فیلم آمده است: دنی کروگد، که از کودکی رویای شرکت در مسابقات اتومبیلرانی جهانی و برنده شدن در آنها را دارد برای گذراندن یک دوره تکمیلی به مدرسه اتومبیلرانی می‌رود تا مهارتهای جدیدی را تجربه کند اما در این دوره به علت هماهنگ نبودن او با جیک که هم گروهی‌اش است نمی‌تواند مدرک قهرمانی را کسب کند. جیک که از مسابقه‌های دوره‌های قبل دنی را می‌شناسد تصمیم می‌گیرد این بار با کمک هم شانس خود را امتحان کنند. آنها با حمایت پدر جیک و پدر دنی در مسابقات نهایی انتخاب شدن برای جام جهانی شرکت می‌کنند و موفق می‌شوند جام قهرمانی را برنده شوند. فیلم سینمایی «بهشت اردک‌ها» به کارگردانی «اولیور رینگر»، دوشنبه 12 خرداد ماه ساعت 17:45 از شبکه امید پخش خواهد شد. خلاصه داستان فیلم با بازی کلاریس جروروسکی، لیا وارنی و الین ایلوی؛ در مورد کتی دختر بچه‌ای است که مسئولیت نگهداری از او را پدرش به عهده دارد، صبح روز تولدش از پدر تخم یک جوجه اردک هدیه می‌گیرد. در حالی که پدرش به او سپرده است که زمان تولد جوجه اردک در کنارش باشد، اما کتی به جشن تولد دوستش مارگو می‌رود و جوجه اردک را به او می‌دهد. از طرفی خانواده مارگو به او اجازه نمی‌دهند که از جوجه اردک نگهداری کند، پس آن را به محل نگهداری اردک‌ها به مزرعه ای می‌برند. از جایی که جوجه اردک توانایی شنا کردن ندارد، کتی و مارگو تصمیم می‌گیرند برای کمک کردن به او به مزرعه اردک‌ها بروند و ... فیلم سینمایی «جنگلبان جوان» به کارگردانی «شینوبویا گوچی»، سه‌شنبه 13 خردادماه ساعت 17:45 از شبکه امید پخش خواهد شد. در خلاصه داستان این فیلم با بازی شوتا سومه تانی، ماسامی ناگاساوا، هیدآکی ایتو و نوآمی نیشیدا آمده است: یوکی هیرانو بعد از اتمام دانشگاه، وقتی برای خود شغلی پیدا نمی‌کند، تصمیم می‌گیرد وارد آزمون جنگلبانی شود. برای این امر به منطقه می‌رود و بعد از مدتی، متوجه می‌شود که این کار سخت تر از انتظارش است. اما حضور دختری پر انرژی و مهربان به نام «ناگاساوا» باعث دلگرمی او و ماندن در آنجا می‌شود و .... *** شبکه کودک انیمیشن سینمایی «ویلی تاکسی» به کارگردانی «یوسری ابد هالیم»، یکشنبه 11 خردادماه ساعت 14 از شبکه کودک پخش خواهد شد. در این انیمیشن خواهیم دید: ویلی یک تاکسی از رده پایین جامعه، به دنبال نبرد سخت برای نجات خاله خود  از یک کامیون 18 چرخ متحرک است که مؤسس یک سندیکای لوکس ماشین است اما ... انیمیشن سینمایی «ناکی در جزیره هیولاها» به کارگردانی «تاکاشی یامازاکی»، دوشنبه 12 خردادماه ساعت 14 از شبکه کودک پخش خواهد شد. داستان این فیلم در مورد پسر بچه‌ای است که با برادرش برای چیدن قارچ به جزیرۀ غول‌ها می‌روند. پس از برخورد با غول‌ها برادرش به سرزمین خود برمی‌گردد، ولی خودش در آنجا مانده و با غول‌ها دوست می‌شود. آنها تلاش می‌کنند او را به سرزمینش برگردانند ولی موفق نمی‌شوند... انیمیشن سینمایی «تایتان» به کارگردانی «دان بلات و گری گولدمن»، سه‌شنبه 13 خردادماه ساعت 14 از شبکه کودک پخش خواهد شد. در این فیلم خواهید دید: در سال 3028 میلادی بشر فضا را تسخیر کرده و سفر به کهکشان‌های دوردست امری طبیعی است. مرد جوانی مأموریت دارد تا کشتی زمینیان را قبل از اینکه دشمنان فضایی از راه برسند پیدا کند تا زندگی بشر از نابودی نجات یابد ... انتهای پیام/‬‬
‫‫ اخبار تلویزیون| از پرمخاطب‌ترین برنامه تلویزیون تا پخش سریال "همسران" و "حلقه سبز" حاتمی‌کیا , "روایت رهبری" از امشب به شبکه چهار می‌رود، "دورهمی" پرمخاطب‌ترین برنامه، شبکه‌های نسیم و مستند دارای بیشتری برنامه پرمخاطب است، "همسران" از فردا روی آنتن شبکه آی‌فیلم می‌رود و "حلقه سبز"" حاتمی‌کیا هم سریال تلویزیون می‌شود. , به گزارش خبرگزاری تسنیم، اخبار کوتاه تلویزیون را در ادامه بخوانید: "روایت رهبری" به تلویزیون آمد "روایت رهبری" 10، 11 و 12 خردادماه  ساعت 21 از شبکه چهار سیما پخش می‌شود. این مستند با استفاده از تصاویر آرشیوی دیده نشده‌، به اجلاسیه فوق‌العاده مجلس خبرگان در 14 خرداد 1368 و مباحثات صورت گرفته در این اجلاس می‌پردازد و اسناد اجلاسیه فوق‌العاده مجلس خبرگان در 15 مرداد سال 1368 در این مستند پخش می‌شود. استعفای آیت‌الله منتظری، چگونگی پذیرفتن این استعفا توسط امام خمینی (ره) و بررسی آن در اجلاس مجلس خبرگان، اصل ولایت‌فقیه و چگونگی ورود آن به قانون اساسی، ارتباط آیت‌الله خامنه‌ای با امام خمینی (ره) و انقلاب و دلایل انتخاب ایشان برای رهبری از جمله موضوعاتی است که در این مستند به آن‌ها پرداخته ‌شده است. "حلقه سبز" حاتمی‌کیا سریال تلویزیون می‌شود مجموعه تلویزیونی "حلقه سبز" به نویسندگی و کارگردانی ابراهیم حاتمی‌کیا از امشب پخش می‌شود. "حلقه سبز" دومین مجموعه تلویزیونی ابراهیم حاتمی‌کیا است که در سال 1386 از شبکه سه سیما پخش شد. این سریال داستان سفری جالب به اعماق معنا و مفهوم واقعی حیات است. داستان آن درباره جوانی است معلول(حسن) که دچار مرگ مغزی شده و پزشکان درصدد انتقال قلب او به یک گیرنده قلب برمی‌آیند. روح حسن مخالف این کار است؛ زیرا می‌داند در این صورت باید به عالم دیگری هجرت کند. یک دانشجوی پزشکی به نام گلبهار قادر به ارتباط با روح حسن است. او در قبال درخواست حسن برای انتخاب گیرنده قلبش، به حسن کمک می‌کند... حمید فرخ‌نژاد نقش حسن را در این سریال ایفا کرده و سیما تیرانداز نقش گلبهار و از دیگر بازیگران این مجموعه می‌توان به محمد حاتمی، حمیرا ریاضی،آتش تقی پور،محمدعلی ساربان،حسین افشار، مارال فرجاد، فرحناز منافی‌ظاهر، لعیا باستانی، نعیمه نظام دوست، ناهید مسلمی، افسانه ناصری، ویدا شهشهانی، طوفان مهردادیان، نسیم ادبی و بهرام علیان اشاره کرد. این سریال به همت واحد تامین برنامه شبکه چهار سیما هر شب ساعت 24 پخش و ساعت 18 بازپخش می‌شود. موسیقی سریال مشترک انصاری و رضویان به دهقانیار سپرده شد بهرام دهقانیار آهنگساز مجموعه تلویزیونی «صفر بیست و یک» به کارگردانی مشترک سیامک انصاری و جواد رضویان شد. دهقانیار پیش از این ساخت موسیقی سریال‌های همچون پدر سالار، خانه سبز، مرد هزار چهره، همسران، ویلای من، شبهای برره، کتاب فروشی هد هد را در کارنامه خود دارد. تصویربرداری مجموعه تلویزیونی «صفر بیست و یک» به کارگردانی مشترک سیامک انصاری و جواد رضویان و تهیه‌کنندگی مهدی فرجی در تهران ادامه دارد. مجموعه تلویزیونی «صفر بیست و یک» با فیلمنامه‌ای نوشته شبنم وثوقی و هدی ایزدی و به کارگردانی مشترک سیامک انصاری و جواد رضویان و تهیه‌کنندگی مهدی فرجی در چهار فصل برای پخش از شبکه سه سیما ساخته می‌شود. تاکنون حضور مهدی فخیم‌زاده، سروش جمشیدی، رویا میرعلمی، نگار عابدی، آزیتا ترکاشوند، مریم شیرازی، افشین آقایی، پادینا کیانی، رحمت نوری و مهبد بیور (بازیگر کودک) به عنوان بازیگر قطعی شده است. بازیگران: سیامک انصاری، سید جواد رضویان، مهدی فخیم زاده، سروش جمشیدی، رویا میرعلمی، نگار عابدی، آزیتا ترکاشوند، مریم شیرازی، افشین آقایی، پادینا کیانی، رحمت نوری، بازیگر نقش کودک: مهبد بیور. خاطره «همسران» در آی‌فیلم زنده می‌شود مجموعه «همسران» که در سال 1373 به‌ کارگردانی بیژن بیرنگ و زنده‌یاد مسعود رسام ساخته شده، قرار است از فردا هر روز ساعت 18 از آی‌فیلم پخش شود. داستان سریال درباره دو زوج است که در یک ساختمان با هم همسایه‌اند. کمال و مهین که سن بیشتری نسبت به زوج دیگر یعنی علی و مریم دارند، به نوعی در مشکلات و مسائل آنها را راهنمایی می‌کنند. در این سریال فردوس کاویانی، مهرانه مهین‌ترابی، فرهاد جم، الهام پاوه‌نژاد، بهروز بقائی، پرستو گلستانی، رامبد جوان، شهلا ریاحی و مرحوم جعفر بزرگی نقش‌آفرینی کرده‌اند. آی‌فیلمی‌ها می‌توانند تکرار این سریال را در ساعت‌های 02:00 و 10:00 هر روز تماشا کنند. دورهمی‌پرمخاطب‌ترین برنامه تلویزیون شد براساس نظرسنجی مرکزتحقیقات رسانه ملی درباره پرمخاطب ترین برنامه‌های تلویزیون در اردیبهشت 99 مشخص شد حدود 86 درصد بیننده برنامه‌های مختلف سیمای جمهوری اسلامی ایران هستند، برنامه دورهمی‌شبکه نسیم با 56.5 درصد مخاطب درراس برنامه‌های سیما ایستاد و شبکه نسیم با سه برنامه و شبکه مستند هم با دوبرنامه درمیان ده برنامه پرمخاطب تلویزیون بیشترین سهم را درمیان شبکه‌های سیما دارند. براساس این نظرسنجی بعداز شبکه‌های نسیم و شبکه مستند، شبکه‌های پنج، یک، سه، دو و آموزش هرکدام با یک برنامه دررتبه‌های بعدی از ده برنامه پرمخاطب سیما قرارگرفته‌اند که شرح آن‌ها به این ترتیب است: 1-دورهمی شبکه نسیم  56.5درصد 2-کودک‌شو شبکه نسیم 36.4درصد 3-مستندحیات وحش شبکه مستند 35.2درصد 4-ایرانگرد شبکه مستند  25.8درصد 5-به خانه برمی‌گردیم  شبکه پنج 25.3درصد 6-ویتامین خ شبکه نسیم 20درصد 7-سیمای خانواده شبکه یک 19.9درصد 8-فوتبال برتر شبکه سه  18.2 درصد 9-بچه محل عموپورنگ شبکه دو  17.4 درصد 10-مدرسه تلویزیونی ایران شبکه آموزش 16.4درصد  براساس این نظرسنجی برنامه‌های بالای ده درصد مخاطب شبکه‌های مختلف سیما نیز به این شرح است : شبکه یک سیما؛ سه برنامه: 1-سیمای خانواده  19.9 درصد 2-مسابقه ایران  13.6درصد 3-ورزش و مردم   11.3 درصد شبکه دو سیما یک برنامه: بچه محل عموپورنگ   17.4 درصد شبکه سه سیما؛ سه برنامه: 1-فوتبال برتر 18.2درصد 2-طبیب  15.9درصد 3-میدون 12.3 درصد شبکه پنج سیما؛ یک برنامه: به خانه برمی‌گردیم 25.3 درصد شبکه آموزش سیما؛ دو برنامه: 1-مدرسه تلویزیونی ایران  16.4 درصد 2-دکترسلام  16 درصد شبکه قرآن و معارف سیما؛ یک برنامه: یاد خدا  13.6 درصد شبکه مستند سیما؛ دو برنامه: 1-مستند حیات وحش    35.2 درصد 2-ایرانگرد  25.8 درصد شبکه ورزش سیما؛ سه برنامه: 1-ویدئو چک 15.4 درصد 2-فوتبال 120/  14.5درصد 3-لذت فوتبال  12.1 درصد شبکه سلامت سیما؛ دو برنامه: 1-ضربان 12.7 درصد 2-مادر،کودک، تندرستی  12.1 درصد شبکه نسیم سیما؛ پنج برنامه: 1-دورهمی   56.5درصد 2-کودک شو  36.4درصد 3-ویتامین خ    20 درصد 4-کتاب باز  15.7 درصد 5-خونه مونی  11.1 درصد رضا یزدانی برای «خانه امن» می‌خواند رضا یزدانی خواننده موسیقی پاپ، «ارث اجدادی 2» را برای مجموعه جاسوسی-امنیتی «خانه امن» می‌خواند. سریال مذکور دومین همکاری رضا یزدانی با ابوالفضل صفری است، این خواننده و تهیه کننده پیش از این در سریال «ترور خاموش» با یکدیگر همکاری داشتند و یزدانی سه قطعه «تنهام نذار رفیق، «سایه نشو هرگز» و «ارث اجدادی» را برای «ترور خاموش» خوانده بود. «ارث اجدادی 2» سروده مجید بابازاده و با آهنگسازی و خوانندگی رضا یزدانی این روزها در حال آماده‌سازی است تا تیتراژ پایانی سریال «خانه امن»  شود. تصویربرداری مجموعه «خانه امن» که از تولیدات تازه سیمافیلم است؛ به کارگردانی احمد معظمی همچنان ادامه دارد. امیرحسین صدیق آخرین مهمان «بچه محل» در فصل اول شد امیرحسین صدیق شنبه 10 خرداد به‌ عنوان بازیگر مهمان و در قالب یک شخصیت جدید به نام «برآورد» در مجموعه تلویزیونی «بچه محل» حضور خواهد داشت. «برآورد پرسود» مهندس آرشیتکت و دوست «راحت» است که به درخواست «راحت» برای انجام برخی امور وارد محله شده و به واسطه حضورش در محله اتفاقاتی رقم می‌خورد.   صدیق آخرین مهمان «بچه محل» در فصل اول است و پیش از او امیر غفارمنش و آشا محرابی به‌عنوان مهمان در این مجموعه تلویزیونی حضور داشتند. مجموعه «بچه محل» براساس اقتضای فیلمنامه و نیاز داستان و جذابیت و تنوع بیشتر، در فصل اول میزبان چهره‌های سینما و تلویزیون به‌عنوان بازیگر مهمان بود. داریوش فرضیایی، کمند امیر سلیمانی، نعیمه نظام دوست، نادر سلیمانی، رامین ناصر نصیر، فرهاد بشارتی، آرش میراحمدی، امیر سهیلی، ابراهیم شفیعی، سوسن پرور، ایمان صفا، امیرمحمد متقیان و سروش جمشیدی بازیگران این مجموعه تلویزیونی‌اند. "چهل ستون" امشب میزبان امیر پوردستان می‌شود برنامه‌ " چهل ستون" به مناسبت فرا رسیدن ایام ارتحال امام خمینی ( ره ) از امشب 10 خردادماه هر شب ساعت 22 از شبکه پنج سیما بر روی آنتن می‌رود.  در قسمت اول، برنامه چهل ستون میزبان امیر پوردستان که هم‌اکنون بعنوان رئیس مرکز مطالعات و تحقیقات راهبردی ارتش جمهوری اسلامی ایران فعالیت می‌کند خواهد بود. وی به مدت بیش از 8 سال در فاصله سالهای 1387 تا 1395 فرماندهی نیروی زمینی ارتش را برعهده داشت و از 1395 تا 1396 جانشین فرمانده کل ارتش منصوب شده بود. فصل سوم برنامه تولیدی – ترکیبی" چهل ستون" با محوریت معرفی و بازخوانی اصول امام راحل در این ایام از شبکه پنج سیما پخش می‌شود. دو فصل گذشته این برنامه در هفته دفاع مقدس و دهه  فجر در حالی بر روی آنتن رفت که به نوبه ی خود اولین برنامه‌ای بود که در آن تمامی فرماندهان نیرو های نظامی و همچنین سران مملکتی حضور پیدا کرده بودند که این موضوع در صدا و سیما جمهوری اسلامی ایران بی‌سابقه است. فصل جدید "تهران 20"/ سوژه گرانی مسکن در تهران برنامه "تهران 20" امشب (شنبه، 10 خردادماه) با حضور حسام عقبایی، عضو اتحادیه صنف املاک و مهدی موذن، کارشناس مسکن به روی آنتن شبکه پنج سیما می‌رود. این برنامه اولین قسمت از فصل جدید این برنامه است که با تغییراتی در فرم برنامه و دکور آن پخش خواهد شد. مخاطبان برنامه "تهران 20" می‌توانند پیام‌های خود را راجع به موضوعات و محورهای برنامه از طریق سامانه پیامکی 10000520 با ما درمیان بگذارند. "تهران 20" روزهای زوج با اجرای "محمد دلاوری" و روزهای فرد با اجرای "علی مروی" از شنبه تا چهارشنبه هر هفته راس ساعت 20 از شبکه 5 سیما میهمان خانه‌های مردم ایران خواهد بود. این برنامه کاری از گروه تهران و شهروندی است که بصورت مشترک یک هفته در میان به تهیه کنندگی محمد علی بازی و فرشید محمودی و با سردبیری سیدفرید موسوی روانه آنتن شبکه پنج سیما می‌شود. پخش مستند «کمین کفتار» از شبکه یک مستند «کمین کفتار» با موضوع روایت ترور حاج عماد مغنیه از زبان شخصیت های برجسته ای همچون سیدحسن نصرالله از شبکه یک پخش می‌شود. در این مستند که توسط دفتر نمایندگی صداوسیما در لبنان تهیه شده است، ضمن بررسی رابطه نظامی و عاطفی شهید سردار سلیمانی و شهید عماد مغنیه، تاثیر این 2 فرمانده بزرگ  در اعتلای جبهه مقاومت و نقش رژیم صهیونیستی در ترور آنها  به نمایش گذاشته است. در مستند سی دقیقه‌ای «کمین کفتار» که امروز ساعت 20 : 18 دقیقه پخش می شود، علاوه بر ماجرای ترور حاج عماد مغنیه به حوادثی چون جنگ داخلی لبنان، اشغال بخشی از این کشور توسط رژیم صهیونیستی، آزادسازی جنوب لبنان به دست مقاومت ، جنگ 33 روزه،ظهور تروریست‌های تکفیری در سوریه و عراق و ترور شهید سلیمانی اشاره شده است. در این مستند علاوه بر پخش سخنان شخصیت‌های برجسته‌ای همچون «سیدحسن نصرالله» دبیرکل حزب الله لبنان، «سیدهاشم صفی الدین» رییس هیات اجرایی این حزب، و شیخ «مالک وهبی» از دوستان نزدیک حاج عماد مغنیه و سید حسن نصرالله، از اظهارات مسوولان بلند پایه آمریکایی و صهیونیستی مانند ارتشبد «دیوید پترائوس» ، ژنرال چهارستاره و بالاترین مقام نظامی ارتش تروریست آمریکا و رییس پیشین سازمان سیا، درباره تاثیر سپهبد قاسم سلیمانی در سرعت گرفتن و بالا رفتن توانمندی‌های مقاومت در لبنان، سوریه و عراق استفاده شده است. حاج عماد مغنیه شامگاه 23 بهمن ماه 1386 در دمشق و توسط یک خودروی بمب‌گذاری شده به شهادت رسید. مستند «آلزایمر» نگاهی نو به نادیده‌های دفاع مقدس  مستند «آلزایمر» به کارگردانی نوید سالاری مقدم و تهیه‌کنندگی اسماعیل ارجمندی و ابراهیم ارجمندی از امشب ( شنبه 10 خردادماه )ساعت 21:30 از شبکه پنج سیما پخش می‌شود. این مستند 6 قسمتی  در گروه برنامه‌های تلویزیونی مرکز بسیج صدا و سیما تولید شده است. سازندگان این مجموعه تلاش کردند با نگاهی دقیق و تخصصی اما زبانی قابل فهم، این پرسش کلیدی را دنبال کنند که شهر چگونه وقایع تاریخی، رخدادها و قهرمان‌های خود را برای شهرنشینان روایت می‌کند؟ و این روایت چگونه توسط مردم تجربه می‌شود؟ قسمت اول «آلزایمر» شکل‌گیری فضای کلی مستند حول سوال فوق و بررسی تطبیقی برخورد با تاریخ و هویت در فضای شهری میان ایران و ایتالیا و دیگر کشورها را بررسی می‌کند و قسمت دوم بررسی تطبیقی المان‌های روایتگر تاریخ و هویت در شهرهای کشورهای مختلف از جمله روسیه را در دستور کار دارد. همچنین قسمت سوم به مقایسه ساخت یادمان‌ها برای جنگ های تاریخی در کشورهای مختلف مثل فرانسه و ایتالیا و روسیه و ایران و … می‌پردازد و قسمت چهارم مقایسه یادمان‌های جنگ ایران و عراق در دو کشور را در دستور کار دارد. قسمت پنجم روایت قهرمانان زن و تاریخ ساز جهان در شهرهایشان در مقایسه با ایران است و قسمت ششم درباره موزه ها با نام «فراموشخانه» است. در خلال این قسمت سفری به موزه جنگ مسکو و استانبول و مقایسه‌ای با موزه‌های جنگ تهران، خرمشهر و ایران باستان در تهران صورت می‌گیرد. «خوش نشین‌ها» به شبکه الکوثر آمدند مجموعه تلویزیونی «خوش نشین‌ها» با کارگردانی سعید آقاخانی از امشب بر روی آنتن شبکه الکوثر است. در خلاصه داستان این مجموعه طنز 27 قسمتی آمده است: آفاق زنی است که همراه «دانیال» و «سارا» (پسر و دخترش) از سفر برمی‌گردند. اما دلهره از زمانی شروع می‌شود که «اردشیر» (همسرش) به استقبال آن‌ها نمی‎آید. آن‌ها به ناچار با تاکسی به خانه می‎روند اما متوجه می‌شوند که اردشیر آنجا هم نیست. «صدری» دوست محل کار اردشیر هم اظهار بی اطلاعی می‌کند. آرام آرام مفقود شدن اردشیر برای خانواده‎اش ماجراهایی می‎آفریند که اتفاقات سریال «خوش نشین‌ها» را رقم می‏‎زند... زبانگردانی و دوبله این سریال به زبان عربی در شبکه آی فیلم انجام شده است و حمید لولایی، سیروس گرجستانی، رضا حبابی، مرجانه گلچین، علی صادقی، مهران رجبی، حدیث تهرانی، اردشیر کاظمی، محمد کاسبی، کولان دبستانی، سپند امیرسلیمانی، پرستو مقدم، صبا کمالی، حلیمه سعیدی و امیر غفارمنش در «خوش نشین‌ها» به نقش‎آفرینی پرداخته‎اند. سریال «خوش نشین‌ها» از شنبه دهم خرداد ساعت 21:35 به وقت تهران به تهیه‎کنندگی ایرج محمدی و مهران مهام روی آنتن شبکه الکوثر می‎رود. انتهای پیام/  ‬‬
‫‫ گزارش عمکلرد مالی موزه سینما در سال ۱۳۹۸ اعلام شد , موزه سینما از عملکرد مالی خود در سال ۱۳۹۸ گزارش ارائه کرد. , به گزارش خبرگزاری تسنیم، در راستای سیاست شفاف‌سازی وزارت فرهنگ و ارشاد اسلامی و در چارچوب قانون انتشار و دسترسی آزاد به اطلاعات، جزئیات عملکرد مالی موزه سینما از مؤسسات تابعه سازمان سینمایی در سال 1398 منتشر شد. به نقل از روابط عمومی سازمان امور سینمایی و سمعی بصری، اطلاعات گزارش عملکرد مالی موزه سینما بر اساس غنی‌سازی گنجینه و حفاظت از آثار، معرفی سینمای ایران، نکوداشت بزرگان سینما، راه اندازی گالری و برگزاری رویدادهای سینمایی و سایر هزینه‌ها تنظیم شده است. گزارش عملکرد مالی موزه سینما در سال98 انتهای پیام/‬‬
‫‫ ۲ جایزه برای مستندهای ایرانی از جشنواره باستان‌‌شناسی آمریکا , فیلم‌های مستند «حافظ و گوته» به کارگردانی فرشاد فرشته‌حکمت و «وَرس» ساخته جواد وطنی موفق به دریافت جایزه از جشنواره باستان‌شناسی آمریکا شدند. , به گزارش باشگاه خبرنگاران پویا به نقل از روابط عمومی مرکز گسترش سینمای مستند و تجربی، فیلم‌های مستند «حافظ و گوته» به کارگردانی فرشاد فرشته‌حکمت و «وَرس» ساخته جواد وطنی در هفدهمین دوره جشنواره بین‌المللی فیلم باستان‌شناسی و میراث فرهنگی آمریکا با عنوان «تک» به ترتیب موفق به دریافت جایزه بهترین موسیقی متن و تقدیر ویژه هیئت داوران جشنواره شدند. امسال جشنواره فیلم باستان‌شناسی و میراث فرهنگی آمریکا به دلیل شیوع بیماری کرونا به شکل مجازی برگزار ‌شد و داوری، فروش بلیت و نمایش فیلم‌ها به صورت آنلاین بود. بهمن نورایی مدیر بازرگانی مرکز گسترش سینمای مستند و تجربی، یکی از داوران این دوره‌ جشنواره «تک» آمریکا بود. 26 فیلم مستند از کشورهای مختلف جهان در بخش رقابتی این رویداد موضوعی حضور داشتند و در پایان، مستند «حافظ و گوته» به کارگردانی فرشاد فرشته‌حکمت موفق به دریافت جایزه بهترین موسیقی متن فیلم شد. ساسان محبی آهنگساز این فیلم مستند است. مستند «وَرس» ساخته جواد وطنی نیز تقدیر ویژه Special Mention هیئت داوران این رویداد را دریافت کرد. جایزه بهترین فیلم جشنواره باستان‌شناسی و میراث فرهنگی آمریکا نیز به فیلم «راز غار برونیکل» تعلق گرفت. مستند «حافظ و گوته» به بررسی بخش‌هایی از زندگینامه شمس‌الدین حافظ شیرازی شاعر بزرگ ایرانی و یوهان ولفگانگ فون گوته شاعر و درام‌نویس نامدار آلمانی می‌پردازد. در این فیلم همچنین تأثیر ادبی حافظ بر برخی آثار گوته به ویژه دیوان شرقی- غربی و الهام‌پذیری از فرهنگ ایرانی و شرقی در آثار این نویسنده بزرگ جهانی مورد بررسی قرار گرفته است. در خلاصه موضوع فیلم مستند «وَرس» نیز آمده است: «گارانتی پل ورسک، به عنوان مهمترین پل راه‌آهن سراسری ایران پایان یافته است. آیا می‌توان از این پل برای تردد قطارهای مسافری و باری استفاده کرد؟» انتهای پیام/‬‬
‫‫ تغییرات جدید یک شبکه تلویزیونی/ شبکه دو صاحب گروه معارف شد , شبکه دو سال جدید را با تغییرات مدیریتی در چند بخش و گروه برنامه‌ساز شروع کرد که از مهمترین این تحولات می‌توان به بازگشت گروه معارف شبکه اشاره کرد. , به گزارش خبرگزاری تسنیم، تغییر در مدیریت تولید و فنی شبکه و انتصاب علیرضا محفوظی به جای یداللهی از جمله این تحولات است. ضمن اینکه شبکه دو سیما بار دیگر صاحب گروه معارف شد. در گذشته این گروه در شبکه وجود داشت اما در مقطعی احساس شد که برنامه‌های این گروه می‌تواند در گروه اجتماعی و فرهنگی تجمیع شود که برای تجدید حیات، دوباره گروه معارف اسلامی به گروه‌های شبکه دو بازگشت. سرپرستی این گروه بر عهده محمد بی‌طرف از مشاوران مدیریت شبکه خواهد بود. همچنین گروه اجتماعی و فرهنگی شبکه دو که مدتی به صورت سرپرستی توسط مدیریت طرح و برنامه اداره می‌شد، با مدیریت میدانچی هویت مستقل‌تری خواهد یافت. رضا ابراهیمی هم که در کسوت تهیه‌کننده، مجری و برنامه­‌ساز با شبکه همکاری می کرد، در گروه دانش و اقتصاد مدیریت خواهد کرد. در تغییرات جدید، مهدی ترابی هم به سمت مشاور مدیر شبکه منصوب شده است. سعید دیبایی که در روابط عمومی شبکه دو سیما فعالیت می‌کرد در ادامه راه با کسوت مشاور به فعالیتش ادامه می‌دهد و ندا عابد از همکاران قدیمی شبکه‌ دو و دیگر شبکه‌های تلویزیون، به عنوان مدیر روابط عمومی شبکه انتخاب شد. البته او همزمان مسئولیت پیام‌نمای شبکه را نیز عهده‌دار است. انتهای پیام/‬‬
‫‫ بزرگداشت قیام ۱۵ خرداد با حضور اهالی فرهنگ و هنر + عکس , "پیشوای قیام" عنوان گردهمایی بزرگ فعالان فکری و فرهنگی انقلاب اسلامی است که با محوریت قیام خونین ۱۵خرداد طی روزهای  ۱۰ و۱۱ خرداد در محل امامزاده جعفر(ع) پیشوا در حال برگزاری است. , به گزارش خبرگزاری تسنیم، در افتتاحیه این رویداد حجت‌الاسلام باقری، امام جمعه شهر پیشوا ضمن خیرمقدم به چهره‌های فرهنگی و هنری حاضر در گردهمایی بزرگ «پیشوای قیام» گفت: امسال به دلیل مواجه با ویروس کرونا برنامه های ویژه گرامیداشت قیام خونین 15 خرداد شکل متفاوت‌تری به خود گرفته است. وی افزود: امسال برنامه های مربوط به بزرگداشت جنبه فرهنگی و فکری‌تری گرفته است و بنا داریم به این موضوع بپردازیم چرا پیشوا به عنوان مبدا نهضت انقلاب اسلامی آنچنان که باید مورد توجه فضای رسانه‌ای و اندیشه‌ای کشور قرار نگرفته است.  در ادامه این برنامه حاج تقی علایی از شاهدان عینی قیام خونین 15 خرداد پیشوا به بیان خاطراتی از آن واقعه پرداخت. میزگرد بررسی ظرفیت‌های رسانه‌ای، فرهنگی و تاریخی پیشوا به عنوان مبدأ نهضت انقلاب اسلامی یکی دیگر از بخش‌های گردهمایی "پیشوای قیام" بود. در این بخش حمید داوودآبادی نویسنده، کامران شرف‌شاهی نویسنده و منتقد ادبی، مازیار بیژنی کاریکاتوریست، علی فریدونی عکاس انقلاب و دفاع مقدس و محمدحسن یادگاری مستندساز و فعال رسانه‌ای پیرامون ظرفیت‌های رسانه‌ای پیشوا و قیام 15 خرداد به بحث و گفت‌وگو نشستند. حمید داوودآبادی در این نشست لزوم راه‌اندازی دفتر مطالعات انقلاب اسلامی در حوزه پیشوا را مطرح کرد و گفت: پیشوا نیازمند محلی برای جمع آوری اسناد و پژوهش‌هایی در حوزه قیام 15 خرداد است تا پژوهشگران علاقه‌مند بتوانند به آن‌ها دسترسی پیدا کنند. در بخش دیگری از این نشست کامران شرف‌شاهی با اشاره به اینکه جنگ تحمیلی به فاصله کوتاهی از پیروزی انقلاب رخ داد و موجب شد توجه اهل فرهنگ و اندیشوران به سمت دفاع مقدس بیشتر شود گفت: مدیریت فرهنگی ما نتوانسته از ظرفیت‌های موجود در جهت بیان ویژگی‌ها و خصوصیات قیام 15 خرداد بهره‌برداری شایسته‌ای را داشته باشد و به گونه‌ای می‌توان گفت که نقش پیشوای ورامین در این قیام بزرگ مورد جفا واقع شده است.  شرف‌شاهی افزود: شهر پیشوا می‌تواند به عنوان مرکز ملی فرصتی بین‌المللی ایجاد کند از این لحاظ که این قیام علیه کاپیتولاسیون و استکبار بوده و به همین دلیل می‌تواند مورد توجه افزون‌تری قرار گیرد. علی فریدونی عکاس انقلاب و دفاع مقدس نیز در این نشست گفت: لازم است فراخوانی داده شود تا هرکس عکس و فیلمی از نسل گذشته دارد جمع آوری شود و ارگانی این مسئولیت را بپذیرد. شاید لازم باشد مردم را برای رقم زدن این اتفاق تشویق کرد. فریدونی افزود: انجمن عکاسان انقلاب و دفاع مقدس آمادگی دارد این تصاویر را در شرایط ایده‌آلی نگه‌داری و ساماندهی کند تا از خروجی آن کتاب‌هایی برای نسل جدید تهیه شود چرا که در این زمینه کوتاهی‌های زیادی شده است به نحوی که فرزندان ما اطلاعات درستی از ماجرای 15 خرداد ندارند. مازیار بیژنی کاریکاتوریست نیز در این برنامه با اشاره به اینکه ارتباط نسلی به وسیله تولید هنری محقق می‌شود گفت: ثبت تاریخ بدون تولید هنری اتفاق نمی‌افتد چرا که هر نسل زبان خاص خود را برای فهم مطالب را دارد. مثلاً تولید انیمیشن در رابطه با قیام 15 خرداد می‌تواند راهگشا باشد.  بیژنی افزود: در تولیدات هنری باید اولویت مدنظر قرار بگیرد و بودجه ها صرف کارهای لازم و ضروری شود. محمدحسن یادگاری فعال رسانه‌ای و مستندساز نیز در این نشست به مسئله مهم انتقال پیام و ارتباط آن با تصویرسازی اشاره کرد و گفت: جهان ذهنی همه انسان ها بسته به روایت‌هایی است که از کودکی تا بزرگسالی به گوششان می‌رسد. پس بیان روایت‌ها وظیفه همه اهالی فرهنگ و صاحبان وقایع تاریخی مانند 15 خرداد 42 پیشوا است. یادگاری خاطرنشان کرد: متأسفانه امروز مخاطب اصلی برنامه‌سازی‌ها، سیاستگذاری‌ها، تولیدات محتوایی و تعاملات گفتگویی بزرگسالان‌اند و کمتر به کودکان ونوجوانان توجه می‌شود که این طرز نگاه باید تغییر پیدا کند. حسین قرایی دبیر همایش "پیشوای قیام" نیز در پایان این مراسم افتتاحیه تاکید کرد: هدف ما از برگزاری این برنامه شناساندن ظرفیت های عمیق و فرهنگی قیام 15 خرداد به هنرمندان جبهه فکری فرهنگی انقلاب اسلامی است.  وی افزود: طی دو روز میزبان 110 هنرمند خواهیم بود. امید آن داریم که در طی سال های آتی توسط همین هنرمندان و هنرمندان عزیز دیگر شاهد آثار قابل توجهی در حوزه 15 خرداد باشیم. شعرخوانی حماسی محسن کاویانی از شاعران برجسته کشور و اجرای سرود توسط گروه ساکنان آسمان از دیگر بخش های این برنامه بود. گردهمایی بزرگ «پیشوای قیام» طی روزهای 10 و11 خرداد به همت ستاد مردمی بزرگداشت قیام خونین 15 خرداد در شهر پیشوا و با حضور نزدیک به100 چهره فکری فرهنگی انقلاب اسلامی در پیشوا برگزار می‌شود. انتهای پیام/‬‬
‫‫ اولین تصویر از "زمین گرم" تلویزیون/ مرجان شیرمحمدی به تلویزیون برگشت , بازیگران سریال "زمین گرم" بعد از پیشرفت ۴۰ درصدی، رسانه‌ای شدند؛ سریالی که برای پخش از شبکه سوم سیما آماده می‌شود. , به گزارش خبرگزاری تسنیم،  40 درصد از تصویربرداری مجموعه تلویزیونی "زمین گرم" به کارگردانی سعید نعمت‌اله و تهیه کنندگی محمدرضا شفیعی که مدتی به دلیل شیوع ویروس کرونا متوقف شده بود؛ با شروع مجدد تصویربرداری، به پایان رسید. همچنین همزمان با اعلام این خبر، اسامی بازیگران و اولین عکس رسمی این سریال 30 قسمتی رونمایی شد.  سعید نعمت‌اله پیش از‌‌ این در آثاری چون: «رستگاران»، «جراحت»، «شیدایی»، «مادرانه»، «عقیق»، «برادرجان» و...، به عنوان نویسنده با محمدرضا شفیعی همکاری داشته و «زمین گرم» اولین ساخته او در مقام کارگردانی است. بازیگران این سریال 30 قسمتی عبارتند از: مرجان شیرمحمدی، علیرضا خمسه، اصغرهمت، نادر فلاح، کامران تفتی، دنیا مدنی، علیرضا آرا، مارال فرجاد، شیوا ابراهیمی، صادق برقعی، ندا عقیقی، مرتضی درویش زاده، مسعود شریف، علیرضا اولیایی، وحید فعال و...  این سریال که برای پخش از شبکه سوم سیما آماده می شود؛ با لحنی متفاوت از«جراحت» و «برادرجان»، ادامه‌ای از سه گانه سعید نعمت‌اله در همان فضای برادرانه و خانواده است. در خلاصه داستان «زمین گرم» که مضمونی اجتماعی- مذهبی دارد، آمده است: بعد از سال‌ها بی‌خبری دو برادر از هم، برادر بزرگ‌تر که آخرین ساعات حیات خود را پشت سر می‌گذارد به سراغ برادر کوچک‌تر می‌رود تا وصیت کند؛ وصیتی که زندگی برادر کوچک را دستخوش چالشی بزرگ می‌کند... انتهای پیام/‬‬
‫‫ سینمای جهان| از گرگینه شدن «گاسلینگ» تا یاغی شدن «بالدوین» , دو چهره مشهور هالیوودی فیلم‌های جدیدی را می‌سازند و در آن بازی می‌کنند. , به گزاش خبرنگار فرهنگی باشگاه خبرنگاران پویا، بعد از ساخت فیلم موفقیت آمیز مرد نامرئی توسط کمپانی یونیورسال، این کمپانی فیلم «مرد گرگینه» را با بازی ریان گاسلینگ می‌سازد. به گفته منابع خبری به ورایتی مدیران این کمپانی با کارگردانان جلسات داشتند تا معلوم شود که چه کسی پست دوربین قرار خواهد گرفت. اگرچه نمی‌توان درباره آینده پیش‌گویی کرد اما به نظر می‌رسد که کوری فینلی که درام آموزش بد را در HBO‌ ساخت این فیلم را بتواند بسازد. درباره این فیلم تنها می‌توان گفت که درباره زمان حال حاضر و است و اینکه پیچ و خم‌های ماورالطبیعه‌ای جیک جیلنهال در فیلم Nightcrawler را دارد. لورن اسکوکر و ربکا آنجلو که فیلمنامه Orange is the New Black را برای نتفلیکس ساخته است فیلمنامه این کار را نوشتند. زمان ساخت این فیلم هنوز روشن نیست. خبر دیگر اینکه الک بالدوین بازیگر و مجری معروف آمریکایی در وسترن  «Rust» به کارگردانی جوئل سوزا بازی خواهد کرد. او همچنین تهیه‌کنندگی این اثر که بر اساس داستانی به قلم خودش و سوزا است را بر عهده دارد. در این اکشن وسترن، بالدوین نقش یک یاغی بدنام به اسم هارلند راست را بر عهده دارد که از زمانی که یادش می‌آید برای سرش جایزه تعیین شده است. راست زمانی که متوجه می‌شود نوه او به خاطر قتلی تصادفی به قصاص با چوبه دار محکوم شده است، به کانزاس باز می‌گردد تا او را از زندان فراری دهد. بعد از این جریان این 2 فراری می‌بایست از دست مارشال افسانه‌ای ایالت متحده آمریکا که شهرتی فراگیر در دستگیری فراریان و مجرمان دارد بگریزند که در این میان، روابط ویران شده خانوادگی و رازهای قدیمی  سربرآورده و داستان را شکل می‌دهند. بالدوین پیش از این تهیه‌کنندگی درام جنایی «Crown Vic» جوئل سوزا را برعهده داشته است. انتهای پیام/‬‬
‫‫ احتمال رسیدن فصل سوم "از سرنوشت" به پاییز/ فیلمنامه‌‌ای برای رمضان ۱۴۰۰ , تهیه‌کننده "شاید برای شما هم اتفاق بیفتد" از پخش فصل سوم "از سرنوشت" در فصل پاییز خبر داد و گفت: احتمالاً ادامه از "سرنوشت" در فصل پاییز به آنتنِ تلویزیون برسد و ان‌شاءالله به دنبال نگارش فیلمنامه‌ای برای رمضان ۱۴۰۰ ایم. , به گزارش خبرنگار فرهنگی خبرگزاری تسنیم، دو فصل سریال تلویزیونی "از سرنوشت" روی آنتن شبکه دو سیما رفت و تهیه‌کنندگی این مجموعه را علی‌اکبر تحویلیان به‌عهده دارد.  بیشترین شهرت تحویلیان در کسوت تهیه‌کننده به‌عنوان تولید‌کننده مجموعه اپیزودیک "شاید برای شما هم اتفاق بیفتد" است؛ این مجموعه بلندترین سریال اپیزودیک تلویزیون است که مخاطبان خودش را داشت. او در کارنامه‌اش ساخت آثار دیگری به‌نام‌های چند قدم نزدیک‌تر، بیم موج و... را داشته است. چندی پیش درباره "شاید برای شما هم اتفاق بیفتد" جدید از او سؤال کردیم که قرار است اپیزودهای جدیدی از این روایت‌های دینی و اخلاقی ساخته شود که در پاسخ به خبرنگار خبرگزاری تسنیم  گفت: اگر قرار باشد امروز «شاید برای شما هم اتفاق بیفتد» جدیدی بسازیم یا سریال‌های اپیزودی و یا کوتاه تلویزیونی، روایت‌های دینی و اخلاقی زیادی وجود دارد که به آنها بپردازیم، اما شکل پرداخت باید متناسب با جامعه امروز باشد. علی‌اکبر تحویلیان درباره پخش فصل سوم "از سرنوشت" تأکید کرد: فصل سوم "از سرنوشت" احتمالاً پاییزی خواهد شد. درباره پخش و زمان کنداکتور شبکه تصمیم می‌گیرند اما ما پیش‌بینی‌مان آن زمان است.  * فصل اول به کودکی هاشم و سهراب دو شخصیت اصلی داستان و فصل دو و سه به جوانی این دو شخصیت می‌پردازد. هاشم و سهراب دو دوست و دو همراه همیشگی‌اند که در پرورشگاه زندگی می‌کنند. پدر و مادر هاشم در کودکی از دنیا رفته و سهراب همچنان به دنبال پدر و مادرش می‌گردد. این تهیه‌کننده در خصوص چند طرح و فیلمنامه جدید،‌ گفت: دو سه پروژه در مرحله نگارش داریم که احتمالاً برای ماه مبارک رمضان سال دیگر شبکه دو طرح و فیلمنامه‌ای داشته باشیم.  انتهای پیام/  ‬‬
‫‫ بازنشر «آوازی برای وطن» برای نوجوانان , داستان «آوازی برای وطن» ضمن پرداختن به مفهوم وطن و عشق ورزیدن به آن تصویری از حیوانات و بافت بومی ایران را به مخاطبان نوجوان خود هدیه کرده است. , به گزارش باشگاه خبرنگاران پویا به نقل از روابط عمومی کانون پرورش فکری، این کتاب که هم‌اینک به چاپ سوم رسیده است روایت‌گر زندگی زاغ بوری در قفس است که در رسای وطنش آواز می‌خواند. بالأخره صاحب زاغ بور در قفس را باز می‌کند و سفر آغاز می‌شود. زاغ بور طی چند روز پرواز، دوستانی پیدا می‌کند که حاضرند پذیرای همیشگی او باشند، اما او تنها و تنها یک هدف دارد: رسیدن به وطن. نرگس محمدی تصویرگر این کتاب در هر قاب به بافت گیاهی و حیوانی مناطق مختلف ایران پرداخته است و خود روایت‌گر داستانی برای مخاطبان نوجوانی است که بالای 11 سال (نونگاه) سن دارند. در بخشی از کتاب «آوازی برای وطن» آمده است: «دریا که آرام شد، ‌زاغ بور احساس کرد چیزی محکم به سرش خورد. چشمانش را باز کرد. خودش را روی یک تخته پاره وسط دریا دید. باورش نمی‌شد. خشکی از دور پیدا بود. یک‌دفعه جستی زد، بال‌های خیسش را تکاند و به طرف خشکی پرواز کرد. زاغ‌ بور همین‌طور که پرواز می‌کرد، چشم‌هایش را بست و آواز خواند. کم‌کم صدای آوازش چند برابر شد...» یادآوری می‌شود این کتاب در قطع خشتی به قیمت 12هزار تومان با شمارگان 2هزار و 500 نسخه در شهر کتاب‌ها و فروشگاه‌های کانون پرورش فکری‌ کودکان و نوجوانان (آفرینش) قابل خریداری است. پیش‌تر نیز 13هزار نسخه از کتاب «آوازی برای وطن» از سوی کانون پرورش فکری منتشر شده است. انتهای پیام/‬‬
‫‫ قیمت کاغذ کاهش یافت , قیمت کاغذ چاپ و تحریر که در یک ماه اخیر با سیب نسبتا زیادی افزایش یافته بود،‌ امروز در بازار آزاد با کاهش مواجه شد. , به گزارش خبرنگار فرهنگی خبرگزاری تسنیم،‌ کاغذ که در بازار آزاد در یک ماه اخیر با افزایش قیمت 50 تا 70 هزارتومانی روبرو شده بود،‌ امروز شنبه 10 خرداد ماه با کاهش چند هزار تومانی مواجه شد. بر این اساس هر بند کاغذ چاپ و تحریر 70 گرمی در اندازه 70 در 100 به قیمت 360 هزار تومان معامله شده است،‌ اما سایر انواع کاغذ و مقوا همچون کاغذ گلاسه و مقوا همچنان با افزایش قیمت مواجه هستند. کاغذ روزنامه نیز از کیلویی 9 هزار تومان به کیلویی 9800 تومان رسیده است. پیش از این عمده‌ترین دلیل افزایش قیمت کاغذ در بازار آزاد افزایش نرخ ارز و عدم تایید ارز اختصاصی به واردکنندگان از سوی بانک مرکزی عنوان شده بود. انتظار می‌رود در روزهای پیش رو دولت با تدابیری مانع از برگشت بازار کاغذ به دوران بحران سال‌های گذشته شود. انتهای پیام/‬‬
‫‫ تلویزیون در حصارِ چند تهیه‌کننده خاص?/ تبعیضی که صدای قدیمی‌ها را درآورده است , تلویزیون این روزها با مشکلِ تهیه‌کنندگی مواجه است؛ جایی ضعفی در برنامه‌سازی یا سریال‌سازی می‌بینیم حتماً باید به دنبالش برویم که به چه کسی تهیه‌کنندگی واگذار کرده‌اند؟ البته برخی از قدیمی‌ها، این سؤال را دارند که چرا فقط به عده‌ای خاص کار می‌رسد؟ , به گزارش خبرنگار فرهنگی خبرگزاری تسنیم، بسیاری از کارشناسان و منتقدین بر این باورند که در کنار فیلمنامه، طرح و ایده‌پردازی، تهیه‌کننده کارنابلد و حضور تکراری چند تهیه‌کننده خاص، مشکل اساسی سریال‌ها و برنامه‌های تلویزیونی است. تبعیضی که بسیاری از قدیمی‌ها را آزرده کرده و کماکان حضور پررنگ‌شان در برنامه‌سازی و سریال‌سازی تلویزیون به وضوح دیده می‌شود؛ انگار قدیمی‌های با تجربه کم‌کار و از جوانان جویای نامِ خوش‌ایده خبری نیست و تلویزیون در حصارِ چند تهیه‌کننده سریال و برنامه است. امروز با نگاهی به برخی از سریال‌های بزرگ و یا برنامه‌های پربیننده ردّ پایی از تهیه‌کنندگانی را می‌بینیم که روزگاری جزو مدیران تلویزیون بودند و حالا یا بازنشسته شده‌اند و یا با ارتباط و روابط خاص کماکان نام‌شان در تیتراژ سریال‌ها و برنامه‌های تلویزیونی پرطرفدار و تحت سیطره سرمایه‌داران و اسپانسرها دیده می‌شود. حتماً قدیمی‌های با تجربه و جوانان خوش‌ذوقی وجود دارند که صداوسیما می‌تواند برنامه‌ها و سریال‌هایش را میان آنها تقسیم کند و کار فقط به عده‌ای خاص نرسد. یکی از امتیازات این تقسیم عادلانه و تبعیض قائل نشدن، کیفیت کارها را نیز بالا می‌برد، خلاقیت و نوآوری را به تلویزیون برمی‌گرداند. دیگر شاهد طرح‌ها و سناریوهایی نیستیم که با رابطه به شوراهای خاص می‌رود و فارغ از فرآیندهای معمول اداری سازمان صداوسیما کارهایش به سریال‌ها و برنامه‌های نه چندان موفقی تبدیل می‌شود. چون آن شوراها با حضور برخی از تهیه‌کنندگان، کارگردانان و حتی نویسندگان خاص برگزار می‌شود. باید این سد را شکست که فقط عده‌ای خاص همیشه باشند و به بقیه هم میدان داد. واقعاً مخاطب از این همه نگاه‌های یکسو و سلایقِ خاص و محدود خسته شده است و نیاز به باز شدن فضای سریال‌سازی و برنامه‌سازی هست. قابل تقدیر است که صداوسیما در همه شبکه‌ها سریال‌ و برنامه پخش می‌کند، در صورتی که زمانی مخاطب باید منتظر می‌ماند تا یک قسمت سریال را ببیند و حالا هر شب می‌تواند از شبکه‌های یک، دو و سه، سریال ببیند. پخش هر شبی سریال تلویزیونی و تعدد برنامه‌های ترکیبی فارغ از متنوع بودن و توجه به مخاطب، یکسری معایب هم به‌دنبال دارد؛ از مهمترین آن می‌توان تعجیل در تولید، عدم توجه به محتوا، سوژه‌های تکراری و ناپختگی فیلمنامه و گاف‌های در ساخت و... اشاره کرد. نمونه بارز آن سریال‌هایی است که روی آنتن می‌رود و یا برنامه تلویزیون می‌شود. برنامه‌هایی که حتی برندند و فصل‌ها از حضورشان روی آنتن می‌گذرد اما تکرار پشت تکرار و نتوانسته‌اند آن تأثیرگذاری مطلوبی که باید روی مخاطب داشته باشند. از طرفی برخی تهیه‌کنندگان جوان و جویای نام هم صاحب برنامه و یا سریال می‌شوند که به خاطر کارنابلدی و عدم اشراف روی آن ژانر و گونه نمایشی نتوانسته‌اند به توفیقی دست پیدا کنند. در حال حاضر برنامه‌هایی‌اند حتی با حضور مجری چهره و یا سلبریتی خاص هم نتوانسته‌اند راهی به جایی ببرند و فقط آنتن را معطلِ حضورشان کرده‌اند. اگر تهیه‌کننده‌ای برنامه‌ای درباره کتاب و کتابخوانی ساخته و مخاطبینی داشته، قرار نیست در هر ژانر و گونه دیگری بتواند برنامه‌سازی کند نباید انتظار تکرار موفقیت داشته باشیم. چون هر تهیه‌کننده‌ای برای هر نوع برنامه و سریالی ساخته نشده و اینجا نیاز است مدیران تلویزیون فقط با عده‌ای تهیه‌کننده خاص کار نکنند و در را به روی با تجربه‌های کم‌کار و جوانان‌ خوش‌ذوق و با استعداد باز کنند. این مخاطب فقط به صداوسیما محتاج نیست و ابزارها و دریچه‌های مختلف رسانه‌ای به روی مخاطب باز است و خوراک‌های متنوع و کاربردی را بیش از همیشگی‌های تکراری می‌پسندد. اگر روند تولید خوراک‌های تکراری با اعمال نگاه‌های یکسویه ادامه پیدا کند نباید خیلی انتظارِ مخاطب پروپاقرصِ پای تلویزیون را داشته باشیم. مخاطب را باید با نگاه‌های متنوع و روشنگر نگه داشت؛ باز کردن فضا برای تهیه‌کنندگان متنوع، سازندگان و حتی نویسندگان جدید فرصت جدیدی را برای نمایش نگاه‌ها و دیدگاه‌های جدید در رسانه ملی فراهم می‌کند. در این بلبشوی بیکاری، برخی از مدیران صداوسیما که دوران بازنشستگی را می‌گذرانند در جامه تهیه‌کننده، بهترین موقعیت‌های سریال‌سازی و برنامه‌سازی را بدست می‌آورند. به قولِ تهیه‌کننده‌ قدیمی که دوست نداشت نامی از او برده شود به این نکته اشاره کرد اتفاقاً تعداد این تهیه‌کنندگان کم و محدود نیست و همچون مافیا و جریانی روز به روز عرصه را بر تهیه‌کنندگان کاربلد و آزاد تنگ می‌کنند. این گروه از تهیه‌کنندگان به خاطر داشتن ارتباطات گسترده‌تر و به نوعی نفوذ بیشترشان در سازمان صداوسیما که شوراهای مربوطه در ساخت برنامه و سریال را به خوبی می‌شناسند و همه این‌ها دست به دست هم می‌دهد همیشه آنها باشند که بهترین‌ها را جلوی دوربین ببرند و سَرِ بقیه، بی‌کلاه می‌ماند. در میانه رقابت‌های منفی و مخربِ شبکه‌ای، تهیه‌کننده‌ای که کاربلد هم نیست با استفاده از مجری صاحب‌نامی، این‌ شب‌ها برنامه روی آنتن می‌برد اما بدون خلاقیت و نوآوری خاصی، بر پایه جاافتادن آن مجری برای مخاطبین، شکست خورده‌اند؛ در واقع اتفاقی شده‌اند که هیچ سرمنزلی ندارد. چون شبکه‌ها به جز رقابت و کُرکُری‌های بچه‌گانه، دست به دامان هر نوع رفتار و اتفاقی روی آنتن می‌شوند و از کیفیت و محتوا فاصله می‌گیرند. مدیران ما باید بیاموزند پایشان را فراتر از دیده شدن در فضای مجازی و نظرسنجی سازمان صداوسیما قدم بردارند و به فکرِ "رضایت مخاطب" باشند. باید ببینیم برای تلویزیون فرهنگ ملی و دینی و اعتلای اندیشه و رسانه اهمیت دارد یا جولان‌ بی‌فرهنگی‌ها و عرض اندام در فضای مجازی؟! صداوسیمای جمهوری اسلامی که حکم دانشگاه را دارد و از سوی مردم بیش از هر رسانه‌ای مورد توجه است بیش از همه باید به مقوله فرهنگ اهمیت دهد. تلویزیون به جای توجه به عده‌ای خاص و اعمال نگاه‌های یکسویه، تسهیلات لازم برای ساخت برنامه‌ها و سریال‌هایی فراهم کند که با هدف حفظ و اشاعه فرهنگ دینی و ملی برای سریال‌سازان و تولیدکننده‌های برنامه را فراهم آورد. زمانی توجه به ادبیات و هنر کهن در تلویزیون خیلی مورد توجه بود و برنامه‌های مختلفی درباره آنها ساخته شد که مورد توجه عموم نیز قرار گرفت. مصداق بارز آن مجموعه "مثل آباد" مرحوم رضا ژیان یکی از شاخص‌ترین مجموعه‌هایی بود که در حفظ ضرب‌المثل‌های ایرانی بسیار مؤثر بود. شاید اگر چنین مجموعه‌ای ساخته نمی‌شد، اکنون بسیاری از ضرب‌المثل‌ها از حافظه فرهنگی و ادبی مردم پاک نشده بود. شاید یکی از علت‌های فراموش شدن حفظ و اشاعه فرهنگ در تلویزیون ساخته نشدن برنامه‌ها و سریال‌های متناسب با این دغدغه‌ها، واگذاری تهیه‌کننده به عده خاص و پررنگ بودن حضور اسپانسرها و حامیان مالی در تلویزیون است. البته که برخی از مدیریت‌ها و سیاست‌های غلط هم مزید بر علت شده که ساخت آثار نمایشی که فرهنگ و آیین‌های ایرانی و اسلامی را نشان دهد، عقب بیفتد. سیاستی که تلویزیون در کپی‌کاری از فرهنگ‌های غربی که نعل به نعل آن را روی آنتن می‌بینیم و هیچ بومی‌سازی اتفاق نیفتاده که اینها فرهنگ ایرانی و اسلامی را تحت‌الشعاع قرار می‌دهد.  آسیب‌های زیادی به باورهای مردم زده و آنان را از ادبیات و فرهنگ کهن خویش دور کرده است. اسپانسرها نباید از اهرم مالی خود سوءاستفاده کرده و بر مدیران تلویزیون و خواسته‌هایشان فشار بیاورند تا فقط آنچه آنان اراده می‌کنند در تلویزیون تولید شود.کدام اسپانسری را در تلویزیون می‌شناسید که دنبال حفظ و اشاعه فرهنگ باشد؟ این تکه کلام بسیاری از مدیران دلسوز و تهیه‌کنندگان و هنرمندان دغدغه‌مند تلویزیون است که وقتی طرح‌شان را برای تصویب ارائه می‌دهند و به آنها می‌گویند اسپانسرتان کو؟ آنجاست که این جمله بالا را تکرار می‌کنند، کدام حامی مالی روی این طرح فرهنگی سرمایه‌گذاری می‌کند؟ یکی از این مجموعه‌هایی که سعی کرد در راستای فرهنگ دینی و ایرانی ساخته شود "حکایت‌های کمال" بود؛ گرچه این سریال با کاستی‌ها و ضعف‌هایی همراه بود. به بهانه معضل تهیه‌کنندگی و حضور عده‌ای خاص و انتقادات او به این اتفاقات و مشکلات فصل دوم "حکایت‌های کمال"، محسن شایانفر تهیه‌کننده پیشکسوت سینما و تلویزیون با خبرنگار خبرگزاری تسنیم  گفت‌وگویی کرد.  شایانفر با انتقاد از توجه تلویزیون به چند تهیه‌کننده خاص، تأکید کرد: متأسفانه امروز می‌بینم عده‌ای بیکارند که تجارب گرانبهایی دارند و جوانانی هم می‌توانند کارهای خوبی را برای تلویزیون تهیه‌کنند در کنارِ گودند و عده‌ای همیشه هستند و چند کار را با هم تهیه می‌کنند. این معضل باعث شده که تنوع سوژه و موضوع را کمتر ببینیم. من 40 سال است در رسانه‌ملی و سینما فعالیت می‌کنم و شاهد فراز و فرودهایی در نوع مدیریت بوده‌ام. "خسته‌دلان" مصداق بارزی است که مخاطب را به یاد احادیث می‌اندازد. وی با اشاره به سریال "ملکوت" ماه مبارک رمضان، تأکید کرد: وقتی در چند سال اخیر به سریال‌های رمضانی نگاه می‌کنم واقعاً جای موضوعات معنوی و مذهبی خالیست. ما "ملکوت" را تولید کردیم که به مرگ و قیامت می‌پرداخت. بازتاب‌های خوبی داشت و در کنار "زاینده‌رود" حسن فتحی و "جراحت" محمدمهدی عسکرپور یکی از بهترین‌های رمضان بودیم. من تهیه‌کننده "دزدان مادربزرگم" نباید تلویزیون با من اینگونه برخورد می‌کرد هنوز درگیر تسویه حسابِ تلاشگران "حکایت‌های کمال" باشم. سریالی که شهرکی به عنوان سرمایه برای تلویزیون به جا گذاشت. این تهیه‌کننده قدیمی خاطرنشان کرد: ریزش مخاطبِ تلویزیون دلیلش تعدد شبکه نیست بلکه یکی از آسیب‌های محرز، تهیه‌کنندگان همیشگی تلویزیون‌اند که در دامنه بسته‌ای قرار گرفته‌اند و کسی را راه نمی‌دهند. نیاز به تنوع ژانر، خلاقیت و نوآوری داریم و باید مخاطبین کارهای متنوعی را پای تلویزیون ببینند. کارها هم بین چند تهیه‌کننده می‌چرخد و بقیه کار نمی‌کنند یا به آنها کار نمی‌دهند. آنقدر کارهایی بوده که در شوراهایشان بدون تصویب مانده و مجوز ساخت نگرفته‌اند؛ دلیل آن ارتباط سالاری است. وی با اشاره به اینکه تلویزیون بسیار خوش استقبال و بدبدرقه است، درباره پذیرفتن تهیه‌کنندگی سریال "حکایت‌های کمال" گفت: من اگر اسفندماه 1396 دوباره به تلویزیون آمدم بنابر خواست مدیریت فیلم کودک و نوجوان بود. آمدیم کار کردیم و چندین برابر هزینه کردیم تا کاری با کیفیت و لوکیشن جذاب و دیدنی در معرض دیدگان مخاطب قرار گیرد. فیلمنامه اپیزودیک 30 دقیقه‌ای را به 45 دقیقه سریالی تبدیل کردیم تا برای بیننده جذاب‌تر باشد. و کلی اتفاق دیگر که در برآوردهای سازمان صداوسیما دیده نشده بود و البته کاری که برای شهرک کمال کردم برای مجموعه‌ای 150 قسمتی چند فصله بود اما الان هنوز تسویه حساب فصل اول "حکایت‌های کمال" باقی مانده و مسئولیت پرداخت را به شخصی دیگر واگذار کرده‌اند. این کار اصلاً حرفه‌ای نیست و حالا که شنیده‌ام قرار است فصل دوم این مجموعه را هم به تهیه‌کننده دیگری واگذار کنند. انتهای پیام/‬‬
‫‫ روایت تلویزیونی از ۴۱ سال رهبری انقلاب/ "عصر جدید" با تماشاگر شد , "بنیانگذار" روایتی از ۴۱ سال رهبری انقلاب اسلامی، از یکشنبه شب روی آنتن شبکه یک سیما می‌رود و "عصر جدید" هم از امشب فصل دوم مقدماتی را با حضور تماشاگران پخش می‌کند. , به گزارش خبرگزاری تسنیم، "عصر جدید" از امشب با حضور تماشاگران به آنتن تلویزیون می‌رسد،  ترورهای هوشمند در برنامه "سرچشمه" بررسی می‌شوند  و "بنیانگذار" با روایتی از 41 سال رهبری انقلاب اسلامی از فردا شب پخش خودش را آغاز می‌کند. جزئیات این خبرها را در ادامه بخوانید: "عصرجدید" با حضور تماشاگران روی آنتن می‌رود قسمت یازدهم و دوازدهم «عصر جدید» شنبه و یکشنبه 10 و 11 خرداد ساعت 22:30 بعد از 4 ماه با حضور تماشاگر پخش می‌شود. در هر قسمت از برنامه 7 شرکت کننده با استعدادهای مختلف با یکدیگر به رقابت می‌پردازند. همچنین امشب در قسمت یازدهم 11 خرداد زنگ طلایی توسط رویا نونهالی به صدا درخواهد آمد. مسابقه استعدادیابی «عصر جدید» شنبه‌ها و یکشنبه‌های هر هفته ساعت 22:30 از شبکه سه سیما پخش می‌شود. بررسی ترورهای هوشمند در برنامه "سرچشمه" برنامه تاریخی "سرچشمه"،  این هفته شنبه 10 خرداد ماه  به بررسی "تاریخچه ترورهای هدفمند آمریکا و اسرائیل" پرداخته است.  اسرائیل و آمریکا چندین دهه است دست به ترور علنی شخصیت‌های جبهه مقاومت در کشورهای مختلف می‌زنند و رسما این اقدامات را بر عهده می‌گیرند. از شیخ احمد یاسین در فلسطین تا فتحی شقاقی در جزیره مالت، دانشمندان هسته‌ای ایران در تهران و خالد مشعل در اردن. "یعقوب توکلی" استاد دانشگاه و کارشناس مطالعات منطقه، در این قسمت از برنامه سرچشمه درباره تاریخچه اقدامات تروریستی آمریکا و اسرائیل که به "ترورهای هوشمند" معروف است ، سخن خواهد گفت.  برنامه "سرچشمه"،‌   کاری از گروه تلویزیونی بسیج صدا و سیما است که موضوعات مختلف تاریخ انقلاب را با حضور شاهدان عینی و کارشناسان آن موضوع بررسی و برای اولین بار فیلم‌های کمتر دیده شده ی تاریخ انقلاب را منتشر می‌کند. "سرچشمه"  شنبه شب ساعت 19 از شبکه پنج سیما پخش خواهد شد. "بنیانگذار" در قاب یک "بنیانگذار" روایتی از 41 سال رهبری انقلاب اسلامی، از یکشنبه شب 11 خرداد ماه روی آنتن شبکه یک سیما می‌رود.  برنامه گفت‌وگو محور،  "بنیانگذار" که برای ایام سالگرد ارتحال امام خمینی (ره) تهیه شده است،  روایتی متفاوت از زبان شخصیت های طراز اول کشور درباره 41سال رهبری انقلاب و نظام اسلامی است. این برنامه از یکشنبه 11خرداد هر شب ساعت 23:15 از شبکه یک سیما پخش می شود.  این برنامه به تهیه کنندگی ایوب جمشیدی، اجرا، سردبیری و نویسندگی محمد حسین رنجبران و مشاوره محتوایی  موسی حقانی تولید شده است. "بنیانگذار" در چهار قسمت اول با آیت الله محمد یزدی، آیت الله سید محمد سجادی، آیت‌الله مقتدایی و آیت الله رییسی درباره رهبری انقلاب و نظام اسلامی به گفت‌وگو نشسته است.  انتهای پیام/‬‬
‫‫ تعدادی از جانبازان شیمیایی بر اثر کرونا به شهادت رسیده‌اند/ وضعیت گروه‌های پرخطر ایثارگر , سخنگوی معاونت بهداشت و درمان بنیاد شهید و امور ایثارگران گفت: گروه‌های پرخطری که در معرض ابتلا به کرونا هستند، رده سنی بالای ۶۵ سال بوده و یا کسانی که مشکلات ناتوان کننده دارند. , به گزارش خبرنگار فرهنگی خبرگزاری تسنیم، در ایام شیوع ویروس کرونا در سطح کشورهای مختلف، افرادی که دارای ریه‌های حساس و یا بیماری زمینه ریوی هستند بیش از سایرین در معرض ابتلا و مرگ با این ویروس مهلک قرار دارند. در این میان جانبازان هشت سال دفاع مقدس و مدافع حرم و بالاخص جانبازان شیمیایی جزو گروه‌های خطر محسوب شده و بیشتر دچار مرگ و میر کرونا می‌شوند. جانبازان شیمیایی که به دلیل استنشاق گازهای شیمیایی همچون گاز خردل نه تنها با شیوع کرونا در معرض خطر قرار گرفته‌اند، بلکه به خاطر عوارض مجروحیت سال‌ها شرایط سختی را در ایام مختلف سال گذرانده‌اند. در حال حاضر بیش از 65 هزار نفر تحت عنوان جانباز شیمیایی با عوارض مشخص ناشی از مصدومیت شیمیایی تحت پوشش بنیاد شهید و مور ایثارگران قرار دارند. به غیر از جانبازان شیمیایی، جانبازان نخاعی، جانبازان قطع عضو و ... و والدین شهدا از جمله ایثارگران در گروه‌های پر خطر در معرض ابتلا به کووید 19 هستند. حمیدرضا حبیب اللهی، سخنگوی معاونت بهداشت و درمان بنیاد شهید و امور ایثارگران و مدیرکل کمیسیون پزشکی بنیاد شهید در گفتگو با تسنیم با اشاره به جانبازان و والدین شهدایی که در معرض ابتلا به کرونا هستند، گفت: گروه‌های پرخطری که در معرض ابتلا به کرونا هستند، رده سنی بالای 65 سال بوده و یا کسانی که مشکلات ناتوان کننده مثل بیماری قند، فشار خون بالا، بیماری‌های ریوی، بیماری‌های قلبی، ضایعات مغزی دارند. همچنین افراد مبتلا به بیماری‌های ناتوان کننده سیستم عضلانی، کسانیکه پیوند عضو شده‌اند و کسانی که به دلیل بیماری‌های گوناگون، سیستم ایمنی ضعیفی دارند نیز در معرض ابتلا به کووید 19 هستند. وی درباره ارائه آمار مبتلایان در میان افراد پرخطر ایثارگر گفت: بر اساس دستورالعمل ستاد کشوری کلیه آمارها به صورت محرمانه در اختیار وزارت بهداشت، درمان و آموزش پزشکی قرار می‌گیرد و انتشار آن توسط ما در بنیاد شهید مقدور نیست. اما نتایج ما که به صورت غیر رسمی بر اساس رصد بیمارستان‌های تحت پوشش بنیاد شهید و بررسی‌های خودمان در  دسترسی به اطلاعات بیمارانی که به این بیمارستان‌ها مراجعه کرده‌اند و اطلاعات موجود در بیمه تکمیلی ایثارگران به این نتیجه رسیده‌ایم که رِنج ابتلای گروه هدف ما از نُرم جامعه پایین تر است. سخنگوی معاونت بهداشت و درمان بنیاد شهید و امور ایثارگران افزود: آنچه باعث پایین بودن این آمار شده است، پایش و رسیدگی بیشتر به ایثارگران قبل از ابتلا به بیماری به منظور پیشگیری است. ما در بنیاد شهید به صورت دوره‌ای آموزش‌های لازم برای گروه‌های پر خطر داشته‌ایم که مورد رصد و پایش ما قرار گرفته‌اند. حبیب اللهی درباره جانبازان شیمیایی که در معرض ابتلا به کووید 19 هستند، گفت: جانبازان شیمیایی ریوی عارضه با گاز خردل در شرایطی هستند که سیستم تنفسی و ریوی آن‌ها قبلا صدمه دیده است. بنا براین خطر ابتلا در این جانبازان بالاتر بوده است. اما آموزش‌های مداوم ما میان ایثارگران باعث شده حتی گروه جانبازان شیمیایی نیز کمترین ابتلا را نسبت به متوسط افراد معمولی جامعه داشته باشند. وی در ادامه با اشاره به شهدایی که در دوران شیوع کرونا میان جانبازان شیمیایی داشته‌ایم، گفت: در میان این جانبازان، تعدادی شهید هم داشته‌ایم که پرونده‌هایشان برای احراز شهادت به کمیسیون ماده 15 (کمیته تخصصی بنیاد برای جانبازان متوفی جهت تشخیص فوت بر اثر ضایعات ناشی از جانبازی)ارجاع داده شده است. اگر جانبازی بر اثر عارضه گاز خردل، شیمیایی شده، مدارک همزمان آن را در منطقه اعزام شده داشته باشد و در شرایط کنونی به کووید 19 مبتلا و در اثر آن از دنیا رفته باشد، از نظر کمیسیون پزشکی شهید است. انتهای پیام/‬‬
‫‫ تاریخ بازگشایی خانه هنرمندان ایران مشخص شد , خانه هنرمندان ایران که طی ماه‌های اخیر به دلیل فراگیری ویروس کرونا تعطیل شده بود، با انتشار اطلاعیه‌ای اعلام کرد که به زودی فعالیت‌های خود را از سر می‌گیرد. , به گزارش باشگاه خبرنگاران پویا به نقل از روابط عمومی و امور بین‌الملل این‌ مجموعه فرهنگی و هنری، خانه هنرمندان ایران از روز یکشنبه 18 خردادماه فعالیت‌های خود را به صورت محدود آغاز می‌کند. به گفته مجید رجبی‌معمار؛ مدیرعامل، با رعایت پروتکل‌های بهداشتی ستاد ملی مقابله با کرونا، خانه هنرمندان ایران از روز 18 خردادماه پس از سه‌ماه تعطیلی، بار دیگر میزبان علاقه‌مندان و دوستداران فرهنگ و هنر است و فعالیت گالری‌های خود را آغاز می‌کند. برهمین اساس ساعت کار این مجموعه فرهنگی و هنری همه روزه از ساعت 15 تا 20 در نظر گرفته شده است. بدیهی است شروع به کار سایر فعالیت‌های متداول خانه نظیر سینماتک، سینمای هنر وتجربه، نشست‌های تخصصی هنری، تماشاخانه استاد انتظامی، نمایش و نقد فیلم‌های مستند، مستر کلاس‌ها و... منوط به تعین تکلیف از سوی ستاد ملی مقابله با کرونا و دستگاه‌های ذیربط است و در آینده اعلام خواهد شد. خانه هنرمندان ایران در روزهای شنبه تعطیل است. انتهای پیام/‬‬
‫‫ برگزیدگان نمایشگاه حروف‌نگاری پوستر اسماءالحسنی معرفی شدند , شانزدهمین نمایشگاه سالانه حروف‌نگاری پوستر اسماء‌الحسنی با معرفی برگزیدگان به کار خود پایان داد. , به گزارش باشگاه خبرنگاران پویا به نقل از مشاور رسانه‌ای نمایشگاه، شانزدهمین نمایشگاه سالانه حروف‌نگاری پوستر اسماء‌الحسنی از ششم اردیبهشت امسال همزمان با شروع ماه مبارک رمضان و با سازماندهی پایگاه اینترنتی طراحان مستقل ایران «تودی پوسترز» برگزار شد. براساس برنامه‌هریزی قبلی بنا بود این رویداد هنری همچون سال‌های گذشته با همکاری خانه هنرمندان ایران در 2 گالری ممیز و زمستان برگزار شود که به دلیل شرایط موجود و پیشگیری از شیوع بیماری کرونا و لزوم رعایت فاصله‌گذاری اجتماعی، آثار این دوره فقط در فضای مجازی (صفحه اینستاگرام نمایشگاه) به نمایش گذاشته شد. مراسم افتتاحیه و اعلام برگزیدگان این رویداد تجسمی نیز که طبق اعلام قبلی قرار بود در تالار جلیل شهناز برگزار شود، لغو شده و برگزیدگان به شرح زیر معرفی شدند: برگزیده اول: مازیار علی یاری برای مجموعه آثار ارائه شده در این دوره از نمایشگاه و کسب جایزه به مبلغ 50 میلیون ریال و دیپلم افتخار برگزیده دوم: محمدجواد پژوهنده برای پوستر «الله» و کسب جایزه به مبلغ 30 میلیون ریال و دیپلم افتخار برگزیده سوم: محمدرضا قلی پور برای پوستر «النور» و کسب جایزه به مبلغ 20 میلیون ریال و دیپلم افتخار همچنین هیأت داوران پنج تقدیرنامه و مبلغ 50 میلیون ریال را به پنج طراح برگزیده نمایشگاه (هر هنرمند 10 میلیون ریال) به منظور تشویق استعدادهای جدید اهدا کرد که اسامی آنها به شرح ذیل اعلام می‌شود: -فروغ خمیسی برای پوستر «الله» -امیرحسین عبادیان دهکردی برای پوستر «لا اله الا الله» -وحید یعقوبلو برای مجموعه آثار ارائه شده -محمود بازدار برای مجموعه آثار ارائه شده -حسام الدین باقریان برای پوستر «الله» از میان پوسترهای رسیده به شانزدهمین نمایشگاه سالانه حروف نگاری اسماءالحسنی، 44 اثر منتخب در ایام ماه مبارک رمضان بر صفحه اینستاگرام قرار گرفت و جلسه انتخاب نهایی آثار و داوری نیز با حضور سیدحسن موسی‌زاده، سیدحمید شریفی آل‌هاشم و کوروش پارسانژاد برگزار شد. نشانی وبسایت نمایشگاه اسماءالحسنی www.todayposters.com است. انتهای پیام/‬‬
‫‫ خبرِ تجاوزات جدید هاروی وینستاین به گوشش رسید , زندانی متهم به تجاوز و آزار جنسی شکایت‌های جدید تعرضات جنسی دریافت کرد. , به گزارش خبرنگار فرهنگی خبرگزاری تسنیم، هاروی وینستاین تهیه‌کننده هالیوود که به مغول هالیوود معروف و متهم به چندین مورد آزار و تجاوز جنسی بود، حتی در زندان نیز متهم به آزار جنسی شد. به‌نقل از ورایتی، وینستاین این بار متهم به 4 تجاوز جنسی دیگر به زنان شده است که یکی از آنان فقط 17 سال سن دارد. این 4 مورد تجاوز جنسی بین سال‌های 1984 تا 2013 رخ داده است که برخی از آنان بعد از دیدارهای وی در جشنواره‌های کن و ونیز بوده است. این فرد که به Jane Doe شناخته شده و در سال 1994 تنها 17 سال داشته گفته است که وینستاین به او شماره اتاق هتلش را داد و از او خواست تا به اتاقش بیاید تا درباره آینده وی در سینما صحبت کند. او گفته است که به او گفتند اگر درباره اتفاقی که رخ داده است به دیگران چیزی بگوید نه‌تنها نمی‌تواند از بازی‌اش در هیچ فیلمی مطمئن باشد بلکه وینستاین به همکارانش دستور می‌دهد که او را ردیابی کنند و به خود و خانواده‌اش آسیب جسمی برسانند. زن دیگری که امروز 70 سال سن دارد شهادت داده است که وی در 34سالگی در اتاق هتل مجستیک شهر کن فرانسه مورد آزار جنسی وینستاین قرار گرفته است. زن 38ساله دیگری گفته است که هاروی با او در سال  2008 در رستوران سیپریان منهتن دیدار داشته و به او قول داده است که به او کمک کند تا شغل خود را در سینما پیدا کند. ظاهراً وینستاین چند روز بعد او را مورد تجاوز قرار داده و به او گفته است که اگر به کسی چیزی بگوید او را نابود می‌کند. تازه‌ترین شکایت از هاروی مربوط می‌شود به زنی از مجارستان که در سال 2013 تنها 26 سال سن داشته است. او اعلام کرده است که هاروی در جشنواره فیلم ونیز با او دیدار داشته است. بعد از آزمون هنرپیشگی او در دفتر وینستاین، هاروی از او درخواست بی‌شرمانه‌ای کرده است. انتهای پیام/+‬‬
‫‫ «رسم جهاد» برای گروه‌های جهادی , چاپ چهارم کتاب «رسم جهاد»؛ تجربه‌های کار جمعی در جهاد سازندگی به روایت حسینعلی عظیمی با تحقیق و تدوین علی مشایخی، محمدرضا حسینی و محسن جعفری و به همت انتشارات «راه یار» راهی بازار نشر شد. , به گزارش خبرنگار فرهنگی خبرگزاری تسنیم، چاپ چهارم کتاب «رسم جهاد»؛ تجربه‌های کار جمعی در جهاد سازندگی به روایت حسینعلی عظیمی با تحقیق و تدوین علی مشایخی، محمدرضا حسینی و محسن جعفری و به همت انتشارات «راه یار» راهی بازار نشر شد. کتاب «رسمِ جهاد» که نثری روان دارد و مطالعه آن به کسانی که به دنبال کار جهادی هستند توصیه می‌شود، 11 فصل دارد که مهم‌ترین آن‌ها عبارتند از «تشکیل ساختار»، «رابطه با مردم»، «دولتی شدن جهاد»، «کمیته فرهنگی» و «جهادسازندگی در جنگ». «ساختار منطقه‌ای جهاد سازندگی»، «جهاد در استان‌ها»، «ساختار شورایی جهاد»، «رابطه جهاد با بقیه سازمان‌ها» و «اعتماد» از دیگر سرفصل‌های این کتاب را تشکیل می‌دهند. در بخشی از پیش‌گفتار این کتاب به قلم محسن جعفری می‌خوانیم: «خودمان هم هنوز دقیق نمی‌دانیم، جهاد چگونه شکل گرفت، چگونه استمرار پیدا کرد و چگونه منحل شد، جهاد چه بود و چرا ما دیگر نمی‌توانیم نهادی کارآمد، مردمی و فراگیر نظیر آن را در کشور ایجاد کنیم. در عین حال متأسفانه تاکنون برای دانشگاه و حوزه مطالعه این نهاد یا دیگر نهاد‌های برآمده از انقلاب اسلامی، مهم نشده است. این کتاب با اتکا به روش تجربه‌نگار و رجوع به خود جهادگران، مانند دیگر تلاش‌های معدودی که در باب مطالعه جهادسازندگی انجام شده، به دنبال آن است که این نهاد انقلابی را بازشناسد.» برای این منظور مجموعه مصاحبه‌هایی با حسینعلی عظیمی انجام شد. بررسی دیدگاه‌ها و اظهاراتش درباره مدیریت جهادی نشان می‌داد که او آرا و افکار بدیعی درباره فرآیند‌ها و ساختار‌های حاکم بر نهاد جهادسازندگی دارد و سال‌ها در باره چیستی ابعاد ساختاری سازمانی و نهادی جهاد تأمل کرده‌ است. مصاحبه‌کنندگان در این کتاب تلاش کردند با کمترین دخالت و ایجاد سوگیری، اندوخته دانشی مهندس عظیمی را ثبت و آن را در قالب مقولاتی برآمده از خود مصاحبه فهرست‌بندی و تدوین کنند؛ بنابراین بسیاری از مقولات و مفاهیم و بخش‌های کتاب، حاصل تأملات مهندس عظیمی است و اساساً هدف محققان نیز این نبوده که با قرار دادن محتوای مصاحبه‌ها در قالب دانش مدیریت موجود همان را بازتولید کنند. مهندس حسینعلی عظیمی از پیشکسوتان جهاد سازندگی که مدتی پیش به یاران شهیدش پیوست، در سال 63 وارد قرارگاه کربلا شد و کمیته آب را در آن قرارگاه تشکیل داد. وی به عنوان فرمانده طراحی عملیات آبی و خاکی عمل می‌کرد و تا معاونت فرماندهی قرارگاه مهندسی کربلا پیش رفت. او از جمله جهادگرانی است که از نزدیک در جریان سازماندهی و طراحی و ساخت بسیاری از دستاورد‌های چشمگیر مهندسی جنگ، مانند پل بعثت، قرار داشت و تجربیات زیادی را کسب کرده بود.  وی پس از جنگ، برای بازسازی منطقه زلزله‌زده منجیل و رودبار، عازم این منطقه شد تا الگوی مدیریت جهادی را بعد از جنگ، در خدمت سازندگی به کار گیرد. وی از اولین کسانی بود که در سال 1359 برای رسیدگی به وضعیت محرومان طی دو روز پیاده‌روی وارد منطقه بشاگرد شد. عظیمی، جهادگر و جانبازی که تا مرز شهادت پیش رفته و به دنیا برگشته بود، مهم‌ترین دغدغه‌اش انتقال تجربه عظیم و بی‌نظیر جهاد سازندگی به نسل جوان بود. او معتقد بود الگوی انقلاب در عرصه مدیریت و سازندگی، الگوی مدیریت جهادی است که باید عمیقاً مورد مطالعه قرار گیرد و برای به کارگیری مجدد و متناسب با مقتضیات روز، تبیین شود. چاپ چهارم کتاب «رسم جهاد» با شمارگان هزار و 500 نسخه توسط انتشارات «راه یار» عرضه شده است و علاقه‌مندان علاوه بر کتابفروشی‌ها، می‌توانند از طریق مراجعه به سایت Ammaryar.ir یا صفحه مجازی این نشر به نشانی raheyarpub در اینستاگرام، اقدام به تهیه این کتاب کنند. انتهای پیام/‬‬
‫‫ نگرانی‌های اندیشمندان جهانی از جهان پساکرونا , انتشارات خانه فرهنگ و هنر گویا کتاب "[هان پساکرونا"را با ترجمه علی‌اکبر عبدالرشیدی منتشر کرده است. , به گزارش خبرنگار فرهنگی خبرگزاری تسنیم،‌ «جهان پساکرونا» عنوان کتاب جدیدی است که انتشارات خانه فرهنگ و هنر گویا به کوشش و ترجمه علی‌اکبر عبدالرشیدی منتشر شده است. عبدالرشیدی در این کتاب نظرات برخی اندیشمندان متفکر معاصر که در همان 3 ماهه نخست شیوع کرونا در جهان مطرح شده است را گردآوری و ترجمه کرده است تا به ترسیم نمایی از جهان پساکرونا بر اساس این اظهارنظرها بپردازد. در معرفی این کتاب آمده است: «کرونا (کورید-19) به انسان قرن بیست و یکمی خبر داد که عقب‌‌‌‌‌‌‌‌‎‌‌‌‌‌‌‌‌‌‌‌‌‌مانده‌‌‌‌‌‌‌‌‎‌‌‌‌‌‌‌‌‌‌‌‌‌تر از آن است که طرفداران توسعه و پیشرفت فکر می‌‌‌‌‌‌‌‌‎‌‌‌‌‌‌‌‌‌‌‌‌‌کردند. به‌‌‌‌‌‌‌‌‎‌‌‌‌‌‌‌‌‌‌‌‌‌قول یورگن هابرماس فیلسوف و اندیشمند برجسته‌‌‌‌‌‌‌‌‎‌‌‌‌‌‌‌‌‌‌‌‌‌ معاصر «این اولین بار در تاریخ بود که انسان به عمق نادانی خود واقف شد». طبعا با فروکش کردن بحران کرونا (کوید-19) اندیشمندان فرصت شناخت بهتر اوضاع و تحلیل بهتر آینده را خواهند داشت. اما تعدادی از متفکران جهان معاصر در دوران بحران کرونا (کوید-19) یعنی از ژانویه تا آوریل 2020 تحت تاثیر آنی این بحران نگرانی‌‌‌‌‌‌‌‌‎‌‌‌‌‌‌‌‌‌‌‌‌‌هایی ابراز کردند. این اظهارنظرها حاکی از ترس گسترده، وحشت فراگیر، نگرانی عمیق و خلاصه بینوایی و درماندگی ناشی از شوک کرونا (کوید-19) است. این گونه اظهارنظرها در دوران آرامش بعد از توفان کمتر بیان خواهد شد. یعنی پخته‌‌‌‌‌‌‌‌‎‌‌‌‌‌‌‌‌‌‌‌‌‌تر و سنجیده‌‌‌‌‌‌‌‌‎‌‌‌‌‌‌‌‌‌‌‌‌‌تر خواهد بود. خواندن این نوشته‌‌‌‌‌‌‌‌‎‌‌‌‌‌‌‌‌‌‌‌‌‌ها ما را با حال و هوای آن سه، چهار ماه تعیین‌‌‌‌‌‌‌‌‎‌‌‌‌‌‌‌‌‌‌‌‌‌کننده بیشتر و با واکنش آنی انسان مدرن نسبت به بحران آشنا خواهد کرد. این نوشته‌‌‌‌‌‌‌‌‎‌‌‌‌‌‌‌‌‌‌‌‌‌ها بیشتر شبیه هذیان یک زندانی در دوران حبس است، آن زندانی که بی‌‌‌‌‌‌‌‌‎‌‌‌‌‌‌‌‌‌‌‌‌‌گناه یا گناهکار به زندان افتاده و نمی‌داند حکم نهایی در مورد او چه خواهد بود. آن‌‌‌‌‌‌‌‌‎‌‌‌‌‌‌‌‌‌‌‌‌‌چه او می‌‌‌‌‌‌‌‌‎‌‌‌‌‌‌‌‌‌‌‌‌‌داند شرایطی است که کار او را به زندان کشانده و شرایطی که آرزو دارد او را از زندان رهایی ببخشد.» خانه فرهنگ و هنر گویا این کتاب را در قطع رقعی و 136 صفحه به قیمت 22 هزار تومان منتشر کرده است. انتهای پیام/‬‬
‫‫ رادیو نمایش پیشتاز آثار راه‌یافته به جشنواره ABU , رادیو نمایش با سه اثر برگزیده از مجموع ۱۶ اثر رادیویی ارسالی سازمان صدا‌وسیما به جشنواره ABU ، بیشترین تعداد آثار رادیویی را به خود اختصاص داد. , به گزارش خبرگزاری تسنیم، نمایش کوتاه «ساعت 10:02» نوشته فرهاد امینی، مستند نمایشی«مثلث آتش» به تهیه‌کنندگی ژاله محمدعلی و نمایش بلند«عروس «گازلی گل» از مجموعه «پشت سایه شب» به کارگردانی آشا محرابی، 3 اثر از رادیو نمایش‌اند که به جشنواره ABU امسال راه یافته‌اند. آشا محرابی، کارگردان نمایش بلند«عروس گازلی‌گل» این اثر را کاری در ژانر وحشت عنوان کرد و افزود: مریم تاجیک نویسندگی آن را بر عهده دارد. همچنین فرهاد امینی درباره نحوه تولید نمایش کوتاه «ساعت 10:02» گفت: نمایش کوتاه «ساعت 10:02» بر اساس یک ایده صرفا صوتی شکل گرفته و با همکاری جمعی از دوستان مرکز هنرهای نمایشی ضبط شده است، ایده اصلی این بود که نمایشی طراحی شود که صرفا متکی به صوت باشد و در مدیوم‌های دیگر قابل پخش نباشد، در واقع این نمایش تلاشی برای شکلی از تنظیم رادیویی است که از ایده اولیه تا کل ساختار داستانی را در یک قالب کاملاً صوتی و متکی بر صدا شکل خواهد داد، به این معنا که تمام ساختار دراماتیک اثر متکی بر یک اتفاق صوتی است. امینی افزود: نمایش در یک خانه سالمندان اتفاق می‌افتد و با استفاده از یک عنصر دراماتیک صوتی، تنهایی یک پیرمرد را در این خانه سالمندان نشان می‌دهد. نمایش «ساعت 10:02» موفق به کسب عنوان نمایش برگزیده در سیزدهمین دوره جشنواره بین‌المللی تهران شد و حالا برای نشان دادن ظرفیت‌های نمایش کوتاه در رادیو نمایش به جشنواره ABU ارسال شده است. در ادامه ژاله محمدعلی، تهیه‌کننده مستند نمایشی «مثلث آتش» گفت: این اثر مستندی نمایشی به نویسندگی زهرا کولیوند است. این نویسنده با مراجعه به آتش نشانی درباره حادثه پلاسکو و با افرادی که از حادثه پلاسکو زنده مانده بودند، مصاحبه کرد و آنها یک سری فیلم و صدا از روز حادثه در اختیار رادیو نمایش قرار دادند که از ماحصل صداهای فیلم و مصاحبه‌ها و نمایش، مستند نمایشی «مثلث آتش» تولید شد. محمدعلی افزود: نمایش«مثلث آتش» 36 دقیقه است و کاملاً بر اساس واقعیت ساخته شده و تلاش کردیم آن را مستندگونه روایت کنیم. انتهای پیام/  ‬‬
‫‫ نیمه خردادِ تلویزیون/ از پخش زنده سخنرانی رهبری تا ویژه‌برنامه "چهل‌تیکه" , شبکه‌های سیما برنامه‌های ویژه‌ای را برای ایام رحلت امام خمینی(ره) تدارک دیده که از مهمترین آنها می‌توان به پخش زنده سخنان رهبری از شبکه یک سیما، "رنگین‌کمان" و "چهل‌تیکه" ویژه، مستند "روزگار خمینی" و "قصه‌های انقلاب" اشاره کرد. , به گزارش خبرگزاری تسنیم، شبکه‌های سیما در ایام سی و یکمین سالگرد رحلت حضرت امام خمینی(ره) و قیام 15 خرداد 1342 ویژه‌برنامه‌هایی مثل «بنیانگذار»، «گفتمان»، «مصیر»، «چهل ستون» و ... و مستندهایی چون «ملاقات بر مدار بسته»، «قاب های ماندگار دو»، «روزگار خمینی (ره)»، «روایت رهبری»، «برای تاریخ» و ... درنظر گرفته‌اند که جزئیات مستندها، برنامه‌های گفت‌وگومحور، ترکیبی و... را در ادامه ببینید: پخش زنده سخنان رهبری از شبکه یک ویژه برنامه زنده «سخنان رهبر معظم انقلاب» 14 خردادماه در سی و یکمین سالروز رحلت امام خمینی از شبکه یک سیما پخش می‌شود. البته در کنار مستند "حضور" با موضوع وفا، عشق و ایثار مردم نسبت به انقلاب و حضرت امام(ره) و چگونگی تشکیل و فعالیت های موسسه تنظیم و نشر آثار امام(ره) که روز چهارشنبه 14 خردادماه ساعت 08:30 صبح به مدت 40 دقیقه روی آنتن می‌رود برنامه گفت‌وگو محور "بنیانگذار" در 6 قسمت 60 دقیقه‌ای از امشب 11 خرداد هر شب ساعت 23:15 پخش می‌شود. ویژه برنامه "گفتمان" با تهیه کنندگی هومن نیری، و موضوع گفتمان استکبار ستیزی و مقاومت در اندیشه امام نیز به مدت 20 دقیقه و ساعت 13:30 روز 14 خرداد پخش می‌شود. برنامه "سراج" با تهیه‌کنندگی حسین سبطی هم که درباره انتخاب حضرت آیت‌الله خامنه‌ای توسط مجلس خبرگان به رهبری انقلاب اسلامی است ساعت 17:20 روز 14 خرداد پخش می‌شود. شبکه دو؛ مستند "روح‌الله" پخش می‌شود مستند "روح‌الله" با محوریت روند شکل‌گیری قیام امام و مبارزات ایشان تا زمان ارتحال در گروه سیاسی شبکه دو و به تهیه‌کنندگی محسن یحیایی تهیه شده که چهارشنبه 14 خرداد ساعت 21 پخش خواهد شد. مستند "انقلاب سفید" نیز با تمرکز بر بازخوانی زمینه‌های شکل‌گیری قیام 15 خرداد پنجشنبه ساعت 21 به تهیه‌کنندگی محسن یحیایی روانه آنتن می‌شود. "جانب‌عشق" عنوان ویژه برنامه‌ای به مناسبت ارتحال امام (ره) و قیام پانزده خرداد است که به شناخت میراث انقلابی به جای مانده از امام خمینی(ره) و آینده انقلاب اسلامی می‌پردازد. این ویژه‌برنامه به تهیه‌کنندگی مجید احسانی‌نیک از سه‌شنبه تا پنجشنبه (13 تا 15 خرداد) ساعت 18:30 از شبکه دو سیما پخش می‌شود و 14 خرداد به صورت ویژه‌ای بعد از گفت‌وگوی خبری نیز روانه آنتن می‌شود.   مستند "رحلت امام خمینی‌(ره)" ساعت 13:20 چهارشنبه 14 خرداد و مدافع حرم ساعت 14:00 روانه آنتن خواهد شد. پنجشنبه 15 خرداد نیز مستند "15 خرداد" و "کمک مؤمنانه" ساعت 13:30 و 14 پخش می‌شود. "سمت خدا" با موضوع سیره امام خمینی(ره) برنامه "سمت خدا" با اجرای نجم‌الدین شریعتی و کارشناسی حجت‌الاسلام پناهیان در این ایام ساعت 13:30 به بررسی ابعاد سیره عملی امام خمینی(ره) می‌پردازد. "مصیر" ویژه شبکه چهار ویژه برنامه "مصیر" چهارشنبه 14 خرداد ساعت 21 از شبکه چهار سیما پخش خواهد شد. موضوع این ویژه برنامه "عدالت در اندیشه امام خمینی(ره)" است. به همین بهانه عماد افروغ، پژوهشگر، نویسنده و استاد دانشگاه در خصوص جایگاه عدالت در اندیشه امام خمینی، فاصله عدالت در جامعه امروز با آرمان‌های امام و انقلاب اسلامی و همچنین جایگاه و حقوق مردم و مستضعفان در حکومت اسلامی با مصیر به گفت‌و‌گو می‌نشیند. "مصیر" به تهیه‌کنندگی کاوه امیری جاوید، پژوهشگری هدی محمدی و اجرای محمد مهدی ابراهیمی نصر در گروه اجتماعی شبکه چهار سیما تولید می‌شود. "رنگین‌کمان" و "به خانه برمی‌گردیم" ویژه ایام رحلت برنامه‌ "چهل‌ستون" ویژه رحلت امام(ره) از امشب به مدت 5 شب ساعت 22 از شبکه پنج سیما بر روی آنتن می‌رود. این برنامه با محوریت معرفی و بازخوانی اصول امام راحل از شبکه پنج سیما پخش می‌شود. مستند دو قسمتی "میراث امام"، کاری از گروه سیاسی شبکه پنج سیما، به مناسبت سالروز ارتحال امام خمینی (ره)، در روزهای 14 و 15 پخش می‌شود. این مستند با محورهای "ایثار و جهاد" و "ما می توانیم" در اندیشه امام خمینی، تولید شده است. مستند "میراث امام" کاری از گروه سیاسی شبکه پنج سیما به تهیه‌کنندگی مصطفی مژدهی‌فر و نویسندگی فاطمه رهنما است. عنوان این مستند به دستاوردهایی اشاره دارد که با پیروی از مکتب امام برای جامعه ایران اسلامی به جا مانده است. گروه خانواده و کودک شبکه پنج سیما به مناسبت ارتحال امام خمینی(ره) دو مستند "ملاقات بر مدار بسته" و "قاب‌های ماندگار دو" را برای مخاطبان درنظر گرفته‌اند. مستند "ملاقات بر مدار بسته" به کارگردانی امیرحسین خلیل‌زاده، مهدی جوزایی و تهیه‌کنندگی مهدی مطهر در این ایام پخش می‌شود. این مستند تصاویر امام که چند روز قبل از ارتحالشان در بیمارستان بستری بودند و دوربین مدار بسته‌ای دائما ایشان را نظاره می‌کرد را نشان می‌دهد. تصاویر این دوربین لحظات خاصی را رقم زده است.  مستند "قاب‌های ماندگار دو" به کارگردانی و تهیه‌کنندگی حسین همایونفر نیز در این ایام پخش می‌شود.  این مستند با موضوع تشییع جنازه و ارتحال امام خمینی(ره) است و مخاطبان در این مستند شاهد گفت‌وگو با عکاسی‌اند که به بررسی چگونگی ثبت عکس تاریخی از مراسم تشیع جنازه حضرت امام خمینی می‌پردازد. برنامه "رنگین‌کمان" و ویژه برنامه "به خانه برمی‌گردیم" روز جمعه نیز معطوف به این مناسبت خواهد بود. برنامه "عطر عاشقی" کاری از گروه معارف شبکه پنج سیما روز جمعه  16 خردادماه با موضوع قیام 15 خرداد ورامین خواهد بود. حجت الاسلام محمودی رییس شورای هماهنگی تبلیغات اسلامی استان تهران کارشناس برنامه و حاج محسن طاهری مداح و قرائت زیارت آل یاسین را بر عهده دارد. همچنین در این برنامه با یکی از شاهدان حادثه سال 1342 گفتگو شده است. این برنامه در مسجد جامع، ‌مسجد صاحب الزمان (عج) و یادمان شهدای ورامین ضبط شده است. مستندهای "خورشید عالم تاب" و "سید ذالفقار" به همت واحد تامین برنامه شبکه پنج سیما نیز در روزهای 14 و 15 خردادماه پخش می‌شود. برنامه‌های "در شهر"، "یه روز تازه" و.... نیز در این هفته معطوف به مناسبت ارتحال امام خمینی(ره) خواهد بود. ویژه برنامه "امام(ره)" شبکه قرآن همزمان با ایام ارتحال امام خمینی (ره)، شبکه قرآن و معارف سیما ویژه برنامه‌ رحلت امام خمینی(ره)را به صورت زنده به روی آنتن خواهد برد. این ویژه برنامه با پرداختن به موضوع شخصیت امام(ره) و حضور کارشناسان و مهمانان مختلف جهت تبیین و آگاهی بخشی متناسب در برنامه زنده دعوت به عمل آمده است. این ویژه برنامه روز 14 خردادماه از ساعت 11 الی 13 به صورت زنده از حرم مطهر امام خمینی(ره) روی آنتن می‌رود، همچنین برنامه "مصباح" در شب ارتحال مراسم سخنرانی و دعا از حرم مطهر را از ساعت 22 الی 24 به صورت زنده پخش می‌کند. سوگ شبکه جام‌جم در 14 و 15 خرداد شبکه جهانی جام‌جم در روزهای 14 و 15 خردادماه، با ویژه برنامه‌های صبحگاهی و شامگاهی خود  به تشریح ابعاد گوناگون این روزها در تاریخ ایران می‌پردازد. برنامه‌های "روز خوش" و "جمع ایرانی" در سالگرد رحلت امام خمینی (ره) و قیام 15 خرداد به طور ویژه به این روزها پرداخته و با دعوت از کارشناسان و محققان اهل فن سعی در تشریح و بیان آثار این وقایع در تاریخ ایران برای مخاطبان شبکه جهانی جام‌جم دارد."جمع ایرانی" ساعت 22:30 و "روز خوش" ساعت 9 به وقت تهران از جام‌جم پخش می‌شود. "روزگار خمینی" شبکه مستند مجموعه مستند تاریخی "روزگار خمینی(ره)"  به تهیه‌کنندگی و کارگردانی هادی نعمت‌اللهی در 10 قسمت 40 دقیقه‌ای تهیه و تولید شده است. این مجموعه مستند با محوریت زندگی روح‌الله خمینی(ره) تولید شده، اما پرداختن به ابعاد شخصی زندگی بنیانگذار کبیر انقلاب، تنها بخش کوچکی از این مستند است و در واقع زندگی ایشان بیشتر بهانه‌ای برای پرداختن به دیگر موضوعات و اتفاقات سیاسی و اجتماعی است که در طول آن برهه از تاریخ معاصر کشور اتفاق افتاده‌اند. پخش این مجموعه از سه شنبه 6 خرداد ساعت 19:30 در شبکه مستند اغاز شده و تا 15 خرداد ادامه خواهد داشت. "روایت رهبری" به کارگردانی مهدی نقویان هم با همکاری موسسه پژوهشی - فرهنگی انقلاب اسلامی در سه قسمت حدود 50 دقیقه‌ای ساخته‌ شده است و با استفاده از تصاویر آرشیوی بکر و دیده نشده‌ای، ماجرای انتخاب آیت‌الله خامنه‌ای به‌ عنوان رهبر انقلاب را روایت می‌کند. این مستند از تصاویر آرشیوی دیده نشده‌ای از اجلاسیه فوق‌العاده مجلس خبرگان در 14 خرداد 1368 و مباحثات صورت گرفته در این اجلاس، برای نخستین‌بار رونمایی می‌کند و اسناد اجلاسیه فوق‌العاده مجلس خبرگان در 15 مرداد سال 1368 نیز برای نخستین بار از تلویزیون پخش می‌شوند. استعفای آیت‌الله منتظری، چگونگی پذیرفتن این استعفا توسط امام خمینی (ره) و بررسی آن در اجلاس مجلس خبرگان، اصل ولایت‌فقیه و چگونگی ورود آن به قانون اساسی، ارتباط آیت‌الله خامنه‌ای با امام خمینی (ره) و انقلاب و دلایل انتخاب ایشان برای رهبری و... از جمله مباحثی است که در این مستند به آنها پرداخته ‌شده است. "روایت رهبری" با نگاهی تبیینی و دقیق به وقایع این برهه از زمان پرداخته است، 13، 14 و 15 خرداد از ساعت 22 از شبکه مستند پخش می‌شود و تکرار آن روز بعد ساعت 10 خواهد بود. "چهل تیکه" نسیم در ارتحال امام‌خمینی(ره) شبکه نسیم با برنامه‌های "چهل تیکه" ساعت21؛ "نبرد ربات‌ها" ساعت 22؛ "هزارداستان" ساعت 23؛ "نمای نزدیک" ساعت19 و "نمای خارجی" در ساعت20 همراه مخاطبان خود در این ایام خواهد بود. برنامه "چهل تیکه" با حضور محمدرضا طالقانی و محمد کاسبی روی آنتن می‌رود. روزهای غمگین خرداد با تلویزیون سلامت همزمان با غمگین‌ترین روزهای خرداد تلویزیون سلامت مستندهای متعددی روی آنتن می‌برد. پخش چهار مستند ویژه در مورد ارتحال ملکوتی امام‌خمینی(ره) و پخش چندین نماهنگ و موسیقی از جمله برنامه‌هایی است که تأمین برنامه شبکه  برای 14 و 15 خرداد تدارک دیده است. "پونز" مستندی به کارگردانی پدرام بهرامی است و در آن روایتی از زندگی امام خمینی(ره) از دوران حضور ایشان در حوزه علمیه قم تا فعالیت‌های سیاسی و مخالفت با شاه و تبعید به ترکیه، عراق و فرانسه را به نمایش درمی‌آورد.  همچنین این مستند دوران پیروزی انقلاب و نقش آن بزرگوار در رهبری انقلاب را به تصویر می‌کشد و در پایان به ارتحال ملکوتی بنیانگذار جمهوری اسلامی و سوگواری مردم اشاره دارد. "ملاقات در مدار بسته" مستند دیگری است که در آن از زبان شخص مانیتورینگ، فعالیت ها و ملاقات افراد با ایشان روایت می‌شود. در این مستند تصاویری جالب از زمان حضور امام (ره) در بیمارستان تا زمان رحلت ایشان مشاهده می‌شود. علی کاوه در "مستند کوتاه انقلاب" از خاطرات عکاسی خود در بیت امام(ره) می‌گوید. وی عکس‌های زیادی از بنیان گذار جمهوری اسلامی گرفته، به خصوص خاطره عکاسی او از امام(ره) برای تصویر روی شناسنامه ایشان بسیار شنیدنی است. هم خوانی فرزندان شهدای نیروی انتظامی (ویژه ارتحال حضرت امام) به همراه تصاویری از مرقد امام خمینی (ره) و پخش بخش‌هایی از سخنرانی‌های مقام معظم رهبری در مورد امام (ره) از دیگر برنامه‌هایی است که برای این روزها تدارک دیده شده است. "آقا رضای خودمون" روی آنتنِ شبکه افق مجموعه مستند "برای تاریخ" با موضوع تاریخ شفاهی ایران روی آنتن شبکه افق می‌رود، در نخستین قسمت این مستند که یکشنبه 11 خردادماه ساعت 21 پخش شده، به تاریخچه شکل‌گیری بسیج در ایران و نقش امام خمینی (ره) در این زمینه اشاره شده است. "آقا رضای خودمون" عنوان مستندی دو قسمتی است که طی روزهای دوشنبه و سه‌شنبه این هفته ساعت 21 روی آنتن می‌رود. این مستند به ناگفته‌هایی از زندگی امام خمینی(ره) از زبان محافظ شخصی ایران می‌پردازد. مستند دیگری که در ارتباط با 14 خردادماه روی آنتن شبکه افق می‌رود، «تشییع بزرگ» نام دارد که به خاطرات خلبان بالگرد حامل پیکر مطهر امام خمینی (ره) اختصاص دارد. همچنین تصاویری کمتر دیده شده از تشییع بنیان‌گذار کبیر انقلاب اسلامی توسط مردم ایران در این مستند به نمایش گذاشته می‌شود. "خاطرات روزهای داغ" و "یکّه سوار" عناوین دیگر مستندهایی‌اند که این هفته از شبکه افق پخش خواهند شد. "خاطرات روزهای داغ" مستندی در مورد حوادث روزهای انقلاب و زندگی در خانه امام خمینی(ره) به روایت یکی از خادمان بیت ایشان است و «یکه سوار» هم زندگی حاج مهدی عراقی را در گفت‌وگو با چهره‌های شاخص انقلابی روایت می‌کند. همچنین قسمتی از مجموعه مستند "قصه‌های انقلاب" در ارتباط با قیام 15 خرداد سال 1342، پنجشنبه 15 خرداد ساعت 18:30 روی آنتن شبکه افق می‌رود. انتهای پیام/  ‬‬
‫‫ کارگردانان «سرخپوست» و «۲۳نفر» فیلم‌های جدید می‌سازند , در اولین جلسه شورای صدور پروانه ساخت سینمایی در سال جدید با سه فیلم‌نامه موافقت شد. , به گزارش باشگاه خبرنگاران پویا، به نقل از روابط عمومی سازمان امور سینمایی و سمعی بصری، فیلم‌نامه‌های "یدو" به تهیه‌کنندگی «محمدرضا مصباح» و کارگردانی «مهدی جعفری» "قلعه" به تهیه‌کنندگی «مجید مطلبی» و کارگردانی «نیما جاویدی» و " بابا سیبیلو" به تهیه‌کنندگی «احمد احمدی» و کارگردانی «ادوین خاچیکیان» موافقت شورای ساخت سازمان سینمایی را اخذ کردند. انتهای پیام/‬‬
‫‫ مخالفت شورای عالی تهیه‌کنندگان سینمای ایران با پیش‌نویس نظام تهیه‌کنندگی , شورایعالی تهیه‌کنندگان سینمای ایران با بخش حقوقی، پیش نویس نظام تهیه کنندگی سازمان سینمایی کشور  مخالفت کرد. , به گزارش باشگاه خبرنگاران پویا، طبق اعلام دبیرخانه شورای عالی تهیه‌کنندگان سینما در آخرین نشست شورای عالی تهیه‌کنندگان مشورت‌های انجام شده با کارشناسان صنفی پیرامون پیش‌نویس نظام تهیه‌کنندگی مطرح شد. بخش تهیه‌کنندگان حقیقی این پیش نویس، پیش از این مورد بررسی و اعلام نظر قرار گرفته بود. شورای عالی با جمع‌بندی نظرات همکاران تهیه‌کننده که مخالف بخش حقوقی پیش‌نویس بودند و با احترام به خواسته اکثریت تهیه‌کنندگان حرفه‌ای، اجرای این پیش‌نویس را در شرایط کنونی سینمای ایران به نفع سینما و سینماگران کشور ندانست. مخالفت شورای عالی با بخش حقوقی پیش نویس نظام تهیه‌کنندگی سینمای ایران طی نامه‌ای به حسین انتظامی رییس سازمان سینمایی کشور اعلام شد. 20 فروردین ماه پیش نویس نظام تهیه‌کنندگی سینما منتشر شد  و در پی آن 19 اردیبهشت ماه هم 100 تهیه‌کننده و کارگردان سینما به نظامنامه تهیه‌کنندگی فیلم که از سوی سازمان سینمایی منتشر شده بود، انتقاد کردند. انتهای پیام/‬‬
‫‫ اعطای نشان درجه یک هنری به گوینده معروف رادیو + تصاویر , رادیو برای بهروز رضوی گوینده معروفش بزرگداشت گرفت و نشان درجه یک هنری به این هنرمند با سابقه اعطاء شد. , به گزارش خبرنگار فرهنگی خبرگزاری تسنیم، رادیو برای یکی از بزرگانش آیین بزرگداشت برگزار کرد؛ آیینی از جنسِ اعطای نشانِ درجه یک هنری. حمید شاه‌آبادی معاون صدا، سیدمحمد طباطبایی دبیر شورای ارزشیابی هنرمندان و مدیرعامل موسسه هنرمندان پیشکسوت، و جمعی از مدیران و هم‌قطاران "بهروز رضوی" گوینده به نام رادیو در این برنامه حاضر شدند.  شاه‌آبادی در پشت تریبون حاضر شد و درباره این گوینده قدیمی رادیو صحبت کرد. او با اشاره به این عبارت که "جایگاه امروز رادیو مدیون حضور فرهیختگانی چون "بهروز رضوی" است، گفت: توفیقی است برای رادیو که یکی از فرزندان سرافزار خود را تجلیل می‌کند. اگر به 80 سال حضور رادیو در کشورمان نگاه کنیم، معدود افرادی در این تراز و مرتبه‌اند و رادیو باید به وجود شخصیتی مانند ایشان ببالد که در درون خود پرورش داده است. اگر رادیو در شکل‌گیری سبک زندگی و میزان فرهیختگی مردم موثر بوده و وسیله‌ای برای آموزش ، سرگرمی و افزایش مهارت در کشور است به واسطه حضور و دانش هنرمندان و چهره‌های فرهیخته‌ای مانند استاد بهروز رضوی است. صادق رحمانیان مدیر پیشین رادیو فرهنگ و عضو فعلی شورای موسیقی معاونت صدا در این بزرگداشت اشاره کرد که بهروز رضوی هیچ‌وقت رادیو را فراموش نکرد و تأکید و عشق و علاقه همیشگی‌اش رادیو بود. علیرضا حبیبی سرپرست رادیو فرهنگ هم بهروز رضوی را شخصیت چند ساحتی معرفی کرد. چرا که او شاعر، بازیگر، روزنامه نگار و ترانه سرا است و هنرنمایی اش در رادیو قله این ابعاد شخصیتی او است و عشق به رادیو همیشه برای ایشان نمود بیرونی از جانب شنوندگان رادیو داشته است.  این عبارت مریم نشیبا که خود از بزرگان رادیو به شمار می‌رود هم قابل توجه بود؛ وقتی که گفت: "بهروز رضوی آتش به جان من زد!". او گفت: به نظرم بهروز رضوی بسیار با معرفت و آگاه است، با این حال گاهی می‌گوید نمی‌دانم تا خودش را با شما هم‌سطح کند. خوشحالم این مراسم برای ایشان برگزار شد. وقتی به من می‌گویید مادربزرگ رادیو، به خودم این اجازه را می‌دهم که از شما خواهشی داشته باشم، گاهی زود دیر می‌شود. یادی کنیم از صدیقه کیانفر عزیز که سه روز پیش فوت کردند. باید جوانان را که حقشان است بنوازیم. به هم یاد دهیم و از هم یاد بگیریم. ممکن است برخی از صحبت‌های من پیرزن هم برای شما جالب باشد.  با دوستان جوان به از این باشید و آنها را بپذیرید. رشید کاکاوند شاعر، داستان‌نویس، ترانه‌سرا، پژوهشگر ادبیات فارسی و مجری رادیو و تلویزیون سخنران بعدی بود که در مورد بهروز رضوی گفت: افتخاری بالاتر از این نیست که درباره کسی سخن بگویم که عمری در مورد فرهنگ صدایش صحبت کرده ام. او خودش یک آدم درجه یک هنری است و ما باید افتخار کنیم که هرچند دیر اما بالاخره به این نتیجه رسیدیم. ساعت‌ها باید درباره او صحبت کنم.  اما دست  شخص و شخصیت او را می‌بوسم و قول می‌دهم که جهان ما که جهان پر سر وصدایی است برخی صداها را نمی‌تواند فراموش کند.   مرتضی اسفندقه از شاعران و همراهان رادیویی نیز گفت: بهروز رضوی آنقدر هنرمند بوده که به او بهروز گفته‌اند و نه استاد و همچون هنرمندان بزرگی مانند سهراب سپهری، فروغ و ...با نامش مشهور شده است؛ هر چه شعر خوب برای صدا گفته شده برای همین صدای سروده شده است. «صدا کن مرا... صدای تو خوب است...» امروز با بهروز مبارک شده است و من به نشان درجه یک هنری تبریک می گویم که بهروز قبولش کرد و به این نشان اعتبار داد. سیدمحمد طباطبایی مدیرعامل موسسه هنرمندان پیشکسوت به این نکته اشاره کرد که بهروز رضوی بسیار دیر این گواهی‌نامه را دریافت می‌کنند.خوشحالم شورای ارزشیابی هنرمندان توانست این دوره این افتخار را داشته باشد این نشان را امضا کند. ما معمولاً در شورا، برای اعطای درجه یک هنری بسیار جدی بحث می‌کنیم ولی اسم ایشان که مطرح شد اعضا گفتند اصلا بحث و سوال ندارد.  جای اهدای نشان درجه یک هنری بهروز رضوی در رادیو است که همچون خانه اوست.  نوبت به خود بهروز رضوی رسید و او با همان صدای گرم و خوش‌لحن و آوایش در پشت تریبون حاضر شد و گفت: هیچ‌گاه سعی نکردم از امکاناتم بهره‌برداری شخصی کنم و هیچگاه برای خودم سنگی به سینه نزدم. دقت‌هایی که در این حرفه به کار بردم گویا مؤثر واقع شده است. رادیو با من عجین است و علاقه ام به رادیو دست خودم نیست رادیو گرم‌ترین و صمیمی‌ترین رسانه است. من خودم را مدیون رادیو می‌دانم و هنوز هم برای کسب دانش و ارائه اثر بهتر تلاش می‌کنم، رادیو شغل نیست مشغله است، اما شرایط این روز‌ها باعث شده به عنوان شغل به آن نگاه شود. تصاویر این آیین بزرگداشت را در ادامه ببینید: انتهای پیام/‬‬
‫‫ اخبار رادیو و تلویزیون| از سریال‌ رادیویی امام (ره) تا پرونده ویژه تلویزیون برای "رومینا" , دو مجموعه نمایشی رادیویی ویژه ایام رحلت امام خمینی(ره) پخش می‌شود. پرونده ویژه تلویزیون به قتل دختر ۱۳ ساله تالشی می‌پردازد و انیمیشن "گولوبولا" در ایام مبارزه جهانی با کرونا از شبکه کودک روی آنتن می‌رود. , به گزارش خبرگزاری تسنیم، اخبار کوتاه رادیو و تلویزیون را در ادامه بخوانید: پخش دو سریال رادیویی به مناسبت رحلت امام(ره) دو مجموعه نمایشی رادیویی به مناسبت ایام ارتحال امام خمینی(ره) از رادیو نمایش پخش می‌شود. مجموعه رادیویی  «مهمان ما» به کارگردانی نازنین مهیمنی  و «سه دیدار»  به کارگردانی بهرام ابراهیمی در اداره کل هنرهای نمایشی رادیو تولید شده است. مجموعه نمایشی «سه دیدار» براساس کتابی با همین عنوان تنظیم رادیویی گردیده که روایتگر مقاطعی از نوجوانی و جوانی امام خمینی(ره) است. در این مجموعه رادیویی نگین خواجه‌نصیر، راضیه مومیوند، بهادر ابراهیمی، سینا نیکوکار، سلمان خطی، سعیده فرضی، محمد رضا علی، کرامت رودساز و تعداد دیگری از بازیگران اداره کل هنرهای نمایشی رادیو به ایفای نقش پرداخته‌اند. «سه دیدار» به  تهیه‌کنندگی فرشاد آذرنیا، کارگردانی بهرام ابراهیمی، صدابرداری فرزاد شریفی  و افکتوری  نازنین حسن‌پور در هفت قسمت  هر روز ساعت 4:30 از رادیو نمایش پخش می‌شود و تکرار آن ساعت 12:30 دقیقه است. همچنین نمایش «مهمان ما» به کارگردانی نازنین مهیمنی در هفت قسمت ساعت 8:45 از رادیو نمایش پخش می‌شود و تکرار آن ساعت 17:45 دقیقه است. این نمایش به نویسندگی اکبر خوردچشم  درباره خالد طلبۀ جوانی است که در شهر نجف زندگی می‌کند. اون که شیفتۀ دیدار امام خمینی (ره) شده، شب‌ها زمانی که حضرت امام(ره) برای زیارت ضریح امام علی(ع) داخل حرم می‌شود، با دیدن ایشان روحیۀ خاصی پیدا می‌کند و... این نمایش با هنرمندی مهدی نمینی‌مقدم، شیما جان قربان، فریده دریامج، عباس توفیقی، علی میلانی و تعداد دیگری از بازیگران اداره کل هنرهای نمایشی رادیو و با  افکتوری نرگس موسی‌پور، صدابرداری جعفر جودتی و تهیه‌کنندگی آزاده شاهرخ مهرهر روز ساعت 8:45 دقیقه از رادیو نمایش پخش می‌شود و تکرار آن 17:45 دقیقه است. همچنین برنامه آوا نما با محوریت فیلم و موسیقی درباره حضرت امام(ره)  روز 14 خرداد ساعت 11:30 به تهیه‌کنندگی رویا ولی‌زاده از رادیو نمایش پخش می‌شود.    «پرونده ویژه» قتل رومینا «پرونده ویژه» با موضوع بررسی قتل دختر 13 ساله تالشی روی آنتن شبکه سه می‌رود. برنامه «پرونده ویژه» با موضوع قتل رومینا اشرفی دختر 13 ساله تالشی، با حضور کارشناسان حقوقی و رسانه‌ای و اجرای سیدحسین حسینی به روی آنتن شبکه سه خواهد رفت. این برنامه امشب حوالی ساعت 19:30 پخش می‌شود. تاریخچه اولین بلدیه تهران را در «روز خوش» دنبال کنید برنامه «روز خوش» شبکه جام جم سیما، دوشنبه 12 خردادماه تاریخچه تاسیس اولین بلدیه یا همان شهرداری تهران را بررسی می‌کند. «روز خوش» همراه با حامد ایرانشاهی پژوهشگر تاریخ و مدرس دانشگاه به خاطره بازی در تهران قدیم می پردازد. این برنامه با پخش وله‌ای کوتاه و عکس‌های تهران قدیم به بررسی تاریخچه تاسیس بلدیه یا همان شهرداری تهران خواهد پرداخت. در بخشی دیگر برنامه سید هادی معتمدی روانپزشک و آسیب شناس اجتماعی موضوع جامعه‌پذیری و زندگی شادمانه را بررسی می‌کند. آیتم «خوش مزه» فردا رول اسفناج را آموزش می‌دهد. در بخش «خوش قلم» کتاب یک عاشقانه آرام نوشته نادر ابراهیمی به مخاطبان و علاقه مندان به کتاب و کتابخوانی معرفی می‌شود. برنامه «روز خوش» با نگاه به زندگی از منظر سبک زندگی ایرانی - اسلامی با اجرای محمدامین نبی اللهی و مریم ماهور تلاش می‌کند صبحگاه ایرانی - اسلامی را به نمایش بگذارد. علاوه بر این در این برنامه اطلاعات، اخبار و رویدادهای امیدبخش به ویژه نمایش پیشرفت های ایرانیان توسط مهدی آقابیگی به سمع و نظر مخاطبان می‎رسد. مجله صبحگاهی «روز خوش» از دوشنبه تا جمعه ساعت 9 صبح به وقت تهران به تهیه‌کنندگی حسین علیاری از شبکه جهانی جام‌جم پخش می‌شود. تصویربرداری «پدر پسری» به پایان رسید تصویربرداری سریال «پدر پسری» که هر شب ساعت 19 از آنتن شبکه پنج سیما پخش می‌شود، در لوکیشن شهرک راه آهن به پایان رسید. هنرمندانی مانند منا اسکندری، سیاوش چراغی پور، علی آشمند، امین نوروزی، مهسا غفوری، بهتاش مختاری، رضا یزدانی، فرخنده فرمانی زاده و کسری محمدی از جمله بازیگرانی هستند که قرار است در قسمت‌های پیش رو در کنار هنرمندانی مانند عزت الله مهرآوران، مریم سرمدی، افشین سنگ چاپ، محمد جواد جعفر‌پور، کتایون بختیاری، یدالله شادمان، مهدیس توکلی و مهران رجبی به ایفای نقش بپردازند. مجموعه طنز «پدر پسری» به کارگردانى محمدرضا حاجی‌غلامی و تهیه‌کنندگی رضا جودی اقتباسی است از کتاب «آخرین نشان مردی» نوشته مهرداد صدقی که حالا با همکارى گروه نویسندگان به صورت اپیزودیک نوشته و تبدیل به مجموعه تلویزیونى شده است. تیم نویسندگی این سریال را احسان ثقفی، حسین حقیقی و محمدپایدار تشکیل داده اند. مجموعه «پدر پسری» کاری از گروه فیلم و سریال شبکه پنج سیماست که در 40 قسمت 25 دقیقه‌ای هرشب، ساعت 19 و تکرار آن ساعت 23 و 01:30 بامداد و 14:30 روز بعد خواهد بود. آغاز پخش برنامه «بنیانگذار» از امشب برنامه گفت‌وگو محور «بنیانگذار» با موضوع روایتی متفاوت از 41 سال رهبری انقلاب اسلامی از شبکه یک پخش می‌شود. در این برنامه شخصیت‌هایی چون آیت‌الله محمد یزدی، آیت‌الله سیدمحمد سجادی، آیت‌الله مقتدایی و آیت‌الله رئیسی درباره رهبری انقلاب و نظام اسلامی در برهه‌های مختلف می‌گویند. «بنیانگذار» که در 6 قسمت 60 دقیقه‌ای تهیه شده است از امشب تا جمعه شب ساعت 14 : 23 دقیقه پخش می‌شود. «شکوفه‌های زیتون» روی آنتن شبکه یک مجموعه مستند «شکوفه‌های زیتون» با موضوع برخورد غرب با نخبگان هنری و فرهنگی حامی فلسطین پخش می‌شود. مستند «شکوفه‌های زیتون» تلفیقی از مستند بازسازی و تصاویر واقعی است که فعالیت سانسور شده فعالان یهودی و مسیحی حامی فلسطین و ترور آنها را توسط دولت‌های صهیونیستی، روایت می‌کند. در این مستند که در 2 فصل 26 قسمتی ساخته شده است پشت پرده مرگ فعالانی همچون ، تام هارندال،  ویتوریو آریگونی، جیمز میلر ولزی، رافائله چیریئلا ، دکتر هرالد فیشر ، سیمونه کَمیلی و …   در خاک فلسطین به تصویر کشیده شده است. مستند «شکوفه‌های زیتون» شنبه، یکشنبه و سه شنبه هر هفته ساعت 34 : 9 دقیقه از شبکه یک پخش می‌شود. انیمیشن گولوبولا علیه کرونا مجموعه انیمیشنی «گولوبولا» از تولیدات مرکز پویانمایی صبا در ایام مبارزه جهانی با بیماری کرونا هر روز ساعت 16 از شبکه تلویزیونی نهال پخش می‌شود. این مجموعه به کارگردانی اشکان شیرمحمدی و بابک نظری در2 سری 78 قسمتی با تکنیک کات اوت برای گروه سنی کودک و نوجوان به سفارش مرکز پویانمایی صبا ساخته شده است. داستان کلی مجموعه «گولوبولا» آشنایی با تأثیرات میکروب و باکتری بر سلامت بدن انسان است. «گولوبولا» یک پویانمایی آموزشی است که در ظاهری شاد و فانتزی اطلاعات بسیار مفیدی را در زمینه بدن انسان، برخی بیماری‌ها، داروها و نحوه استفاده از داروها را در اختیار ما قرار می‌دهد. به کمک این مجموعه، ما می‌آموزیم که به عنوان مثال، در صورت استفاده از داروهای منقضی شده یعنی داروهایی که تاریخ مصرف آنها به اتمام رسیده و یا واکسن‌های تقلبی، بدنمان دچار چه مشکلاتی خواهد شد.     انتهای پیام/  ‬‬
‫‫ رکورد تعداد مخاطب در تاریخ ایران شکسته شد , مدیرمرکز روابط عمومی واطلاع رسانی وزارت ارشاد با اشاره به فرصت‌سازی فرهنگی در ایام قرنطینه کرونایی، از استقبال کم‌نظیر مردم وهنرمندان از طرح‌های فرهنگی-هنری سخن گفت. , به گزارش خبرنگار فرهنگی خبرگزاری تسنیم، همایون امیرزاده، مدیر مرکز روابط عمومی و اطلاع‌رسانی وزارت ارشاد، در برنامه رادیو گفت‌وگو با اشاره به برنامه‌های این وزارتخانه در ایام شیوع ویروس کرونا گفت: وزات ارشاد چهار سیاست را در نظر گرفت که راهبری پنج‌گانه رسانه‌ها و فضای مجازی، ترویج فرهنگ فاصله گذاری اجتماعی، تبلیغ برای ماندنِ در خانه و استفاده حداکثری از ظرفیت فرهنگ و هنر را دربر گرفت. وی ادامه داد: در این راستا مدیریت کمیته اطلاع رسانی، اجرای برنامه‌های فرهنگی و شبکه سازی تولیدات طرح ریزی شد و بالغ بر سه هزار هنرمند با وزارت فرهنگ و ارشاد اسلامی همراه شدند تا تولیدات ایام قرنطینه بخوبی در اختیار مردم قرار گیرد. مخاطبان میلیونی در کنسرت‌های آنلاین امیرزاده پخش کنسرت‌های آنلاین با جذب مخاطبان میلیونی را از توفیقات این روزها دانست و تئاتر برخط و پویش‌های مردمی را از دیگر رخدادهای نوظهور این دوران عنوان کرد. پویش «زندگی از نو» حدود 3هزار و 500 اثر را گردآوری کرد و روزانه به پنج اثر جایزه یک میلیون تومانی داده و مبلغ 100 میلیون تومان برای تولیدات مردمی هزینه شد. همچنین تمامی مراکز در معرض خطر در این ایام تعطیل و برنامه‌ریزی شد تا محیط‌های امن و سالم را جایگزین شود. 35 کنسرت در استان‌ها بنابه گفته این مقام مسئول در وزارت ارشاد؛ «مقابله با شایعات» از دیگر اقدامات مهم در روزهای قرنطینه و مواجهه با آسیب سخت بیماری کووید 19 بود و در این راستا رسانه‌ها همکاری شایسته‌ای با این وزارتخانه داشتند. امیرزاده معتقد است: شرایط بحران در فضایی آرام در حال سپری است و در آستانه مهار این بیماری قرار داریم. یقیناً اگر همراهی اصحاب رسانه و فرهنگ نبود، این دوران سخت تا مرحله کنونی به سرانجام نمی‌رسید. زندگی با کرونا وی در بخشی دیگر از این گفتگوی رادیویی با اشاره به مخاطبان 20 میلیون نفری کنسرت‌های آنلاین در تهران اظهار کرد: 25 تا 30 کنسرت هم در استان‌ها برپا شد. بر اساس مطالعات پزشکی و روانی، زندگی در پساکرونا به شرایط قبل باز نمی‌گردد؛ البته این نگاه بنابر ناامیدی نیست و متوجه همه کشورها است. امروز کرونا پا به عرصه زندگی بشر گذاشته و فردا اتفاقی جدید در انتظار ماست. امروز که مناسبات متاثر از این بیماری مبهم و ناآشناست، فضای مجازی دنیای امنی برای ارتباطات و ارائه محصولات فرهنگی است. امیرزاده با بیان این مطلب افزود: معاونت‌های تخصصی وزارت ارشاد مکلف به ارائه برنامه‌های جدید تا پایان عمر دولت فعلی هستند و نظام بودجه و عملکرد، ضمن بررسی این برنامه‌ها و رویکرد پیشین، میزان تحقق اهداف کلان وزارتخانه را در فضای مجازی مورد سنجش قرار می‌دهند. در شرایط کنونی علاوه بر اتخاذ تمهیدات جدی در فضای مجازی، نیازمند توانمندسازی دولتی هستیم. به عنوان مثال در حوزه تئاترهای برخط یا کنسرت‌های موسیقی، اگر صداوسیما و شهرداری در کنار ما نبودند و هنرمندان نق‌آفرینی نمی‌کردند، توفیق کنونی حاصل نمی‌شد. وی با بیان این مطلب، لزوم تسهیل‌گری را از سوی نهادهای حاکمیتی در آینده مورد تاکید قرار داد و گفت: در این راستا اگر قرار است فضای مجازی برای تولید فرهنگی در اختیار یک مجموعه قرار گیرد، نباید دریغ شود. همچنین یادآوری می‌کنیم پویش "زندگی از نو"، "مشاهنر"، "عبور از کرونا با کتاب" و "کتاب در خانه" برای اولین بار تجربه شد و بسیار شیرین بود. انتهای پیام/‬‬
‫‫ اخبار انیمیشن|«این سو، آن سو» با «آرزوی صلح» به هنگ‌کنگ رفت , انیمیشن کوتاه «این سو آن سو» برای حضور در چهارمین جشنواره کودک هنگ‌کنگ آماده می‌شود. همچنین انیمیشن «گرگم و گله می‌برم» به جشنواره انیمیشن هیروشیما ۲۰۲۰ راه یافت. , به گزارش خبرنگار فرهنگی خبرگزاری تسنیم، انیمیشن کوتاه «این سو، آن سو» به کارگردانی لیدا فضلی و تولید شده در مرکز گسترش سینمای مستند و تجربی، در بخش رسمی چهارمین دوره جشنواره کودک هنگ‌کنگ پذیرفته شد. این فیلم انیمیشن با اشاره به دنیای پُر از محبت میان کودکان، در آرزوی صلح و دوستی برای تمام دنیاست. انیمیشن «این سو، آن سو» یکی از آثار منتخب بخش رسمی چهارمین دوره جشنواره کودک هنگ‌کنگ است که به دلیل شیوع بیماری همه‌گیر کرونا، هفته آخر مردادماه 99 به صورت آنلاین برگزار می‌شود. در این جشنواره تعداد محدودی فیلم برای کودکان فقط به مدت 48 ساعت نمایش داده می‌شود. در خلاصه داستان انیمیشن «این سو، آن سو» که در مدت زمان هشت دقیقه و 50 ثانیه و با تکنیک دو بُعدی ساخته شده، آمده است: «هیچ مرزی نمی‌تواند مانع شکل‌گیری دوستی‌ها و محبت بین کودکان شود. کاش به‌راستی دنیای بزرگسالان هم مانند دنیای کودکان پُر از صلح و دوستی باشد.» لیدا فضلی درباره دلیل انتخاب این سوژه گفت: من در آرزوی صلح و دوستی برای تمام دنیا هستم همانند دنیای کودکان و این موضوع دلیل انتخاب سوژه «این سو، آن سو» بود. عوامل تولید این انیمیشن عبارتند از نویسنده و کارگردان: لیدا فضلی، انیمیت: مریم کرمی و رسول شیری، رنگ و فضا: مریم کرمی، موسیقی: آرمان موسی‌پور، صداگذار: مهرشاد ملکوتی، مشاور بخش سه‌بُعدی: امیر سحرخیز، تهیه شده در: مرکز گسترش سینمای مستند و تجربی. «گرگم و گله می‌برم» نیز آخرین ساخته امیرهوشنگ معین از تولیدات سال 2018 کانون پرورش فکری کودکان و نوجوانان به بخش مسابقه رسمی هجدهمین جشنواره بین‌المللی انیمیشن هیروشیما 2020 راه یافت. این پویانمایی هشت دقیقه‌ای که تاکنون جوایزی زیادی را از جشنواره‌های بین‌المللی دریافت کرده است، این‌بار در جشنواره هیروشیما با دیگر آثار به رقابت می‌پردازد. جشنواره بین‌المللی هیروشیما یکی از مهم‌ترین جشنواره‌های انیمیشن جهان و مورد تأیید جایزه آکادمی اسکار برای فیلم‌های کوتاه است که هر دو سال یکبار در شهر هیروشیمای ژاپن برگزار می‌شود. ببنا به تصمیم خانم «سایوکو کینوشیتا» و به دلیل شیوع ویروس کرونا، جشنواره بین‌المللی انیمیشن هیروشیما از30 مرداد تا 3 شهریور 1399 (20 تا 24 آگوست 2020) بدون حضور مخاطبان و تنها با حضور داوران ژاپنی برگزار می‌شود. «گرگم و گله می‌برم» یک انیمیشن دیجیتالی است که در آن کودکان، داستان آشنای گرگ و بزغاله‌ها را در مدرسه به شکل نمایشِ عروسکی به اجرا در می‌آورند و بزِ مادر در فراغ بزغاله‌هایش و گرگِ خشمگین در تنهایی‌اش، با هم رو دررو می‌شوند و مثل همیشه گرگ شکست می‌خورد. یادآوری می‌شود روز 3 شهریور هم‌زمان با آخرین روز از این جشنواره، اسامی برندگان اصلی اعلام خواهد شد. انتهای پیام/‬‬
‫‫ روایت "خاله نرگس" از غربت کودک در تلویزیون/ بچه‌ها را نمی‌شناسند و برنامه می‌سازند , آزاده آل‌ایوب معتقد است: کودک در تلویزیون غریب است؛ یعنی این بچه‌ها را نمی‌شناسیم از نیازمندی‌هایشان خبر نداریم و برایشان برنامه می‌سازیم. , به گزارش خبرنگار فرهنگی خبرگزاری تسنیم، اولین خاله کودکانِ تلویزیون این روزها کم‌کارتر اما دغدغه‌مندتر و دلسوزتر است. آزاده‌ آل‌ایوب اولین‌بار به عنوان "خاله نرگس" در صداوسیما مطرح شد. وقتی با او صحبت می‌کنیم آنقدر نگران است که از  دست‌اندرکاران می‌خواهد دلسوزانه‌تر و عاشقانه‌تر برای کودکان برنامه بسازند. ناراحت است وقتی می‌بیند کودکان بیشتر انیمیشن‌های خارجی می‌بینند و قهرمانان‌شان کاراکترهای کارتون‌های خارجی‌اند. این روزها آیتم‌های نمایشی "کرونا" برای کودکان از شبکه‌های مختلف (دو، نسیم، نمایش، کودک و...) روی آنتن می‌رود که جنبه‌های توصیه‌ای نمایشی همراه با عروسکی به نام "با صفا" و دایی چپول (داود منفرد) دارد. خاله‌نرگس را با این کلیپ‌های نمایشی و میهمانی برنامه "بی‌انتها" شبکه نسیم دیدیم. چندباری هم در شبکه هدهد برنامه‌هایی تک و توک اجرا کرده که به قولِ خودش در مواجهه با کرونا، آن پروژه‌ها متوقف شده و با بهتر شدن شرایط دوباره آن برنامه‌ها سر و شکل خواهند گرفت. آزاده‌ آل‌ایوب به خبرنگار خبرگزاری تسنیم گفت: پیشنهادهای مختلفی داشتم که به دلیل فضای کرونایی، محقق نشد و منتظریم شرایط بهتر شود تا دوباره بتوانیم برای کودکان برنامه‌های نمایشی و غیرنمایشی مناسبی داشته باشیم. این آیتم‌های نمایشی کرونایی تجربه خوبی بود که می‌توان در قالب‌های دیگر و مؤثرتر ساخته شوند؛ زیرا اینگونه آیتم‌ها و برنامه‌ها نیاز به کنداکتور خاصی ندارند و هر شبکه در فواصل برنامه می‌تواند پخش کند. بازخوردها می‌گویند بهتر دیده شد. وی با اشاره به ساخت برنامه‌های کوتاه مؤثر برای کودکان افزود: دوست دارم به سبک و سیاق آیتم‌های کوتاه کرونایی که زمان کمتری دارند و پیام‌های مهمی را انتقال می‌دهند، برنامه‌سازی کنم. اینطور کارها تأثیرگذارند. کودکان در برنامه‌های 50، 60 دقیقه‌ای دوام نمی‌آورند و همه پیام‌های این دست از برنامه‌‌ها منتقل نمی‌شود. اما وقتی در زمان کوتاه برنامه‌سازی می‌کنید، نیاز به کنترل ریتم و خلاقیت بالا دارید. در تایم کوتاه برنامه‌سازی‌ می‌توان به کودکان مهارت اجتماعی یاد داد. ما در این آیتم‌های کرونایی درباره موضوعات مختلفی مانند اهمیت ماسک‌ زدن، سفر نرفتن در روزهای کرونایی و حتی نوع انتخاب بازی کودکان در این ایام صحبت کردیم. حتی در این مجالِ برنامه‌سازی، به کودکان و خانواده‌هایشان گفتیم که دلتان تنگ شده، تماس تصویری داشته باشید و اگر بزرگترها رعایت نکردند، شما رعایت کنید. آل‌ایوب با نگاهی به برنامه‌ها و اتفاقات کودکانه تلویزیون گفت: امروز ما نیاز داریم مثل گذشته برای کودکان سریال‌ها، فیلم‌ها و برنامه‌هایی بسازیم که درباره‌اش حرف بزنند. اصطلاحاً سر زبان‌ها باشیم! در همه عرصه‌ها بتواند حرفی برای گفتن داشته باشد و هم مردم به خاطرِ آن برنامه یا سریال نمایشی، به سراغ فضای مجازی و بسترهای رسانه‌ای دیگر نروند؛ کودکانه‌های تلویزیون را ببینند؛ زیرا سلامتِ دیداری و شنیداری کودکان در خطر است و باید به فکر کودکان باشیم. وی اضافه کرد: در این روزها هم می‌توان با کودکان برنامه داشت و مثلِ برخی از برنامه‌های بزرگسالان، میهمان را آنلاین در برنامه داشته باشیم؛ در واقع کودکان به صورت آنلاین میهمان آن برنامه باشند تا سلامتی‌شان به خطر نیفتد. همچنان با مشکل کرونا مواجهیم و برای نگاه‌داشتن کودکان در منزل، باید برایشان برنامه‌های خوبی تدارک دیده شود. «خاله‌ نرگس» کودکان با اشاره به اینکه دوست دارم برنامه‌سازی کنم اما باید اسپانسر داشته باشم، تأکید کرد: من هدفم دیده شدن نیست، برای کودکان دغدغه‌دارم و نگرانم؛ دوست دارم برنامه‌سازی کنم اما من هم باید اسپانسر داشته باشم. پیشنهاد کار بزرگسالانه و نوجوانانه هم داشته‌ام اما کودکان برایم اهمیت دارند و حالم با آنها خوب است. وی در خصوص ورود به بازیگری نیز توضیح داد: بازیگری را دوست دارم اما کارهایی که برای مردم اهمیت داشته باشند مثل کار با کارگردانان بزرگی همچون ابراهیم حاتمی‌کیا. دوست دارم آنجا هم دغدغه‌مند باشم و هر کاری نکنم. آل‌ایوب در پایان درباره شرایط برنامه‌سازی برای کودک در تلویزیون گفت: کودک الان در تلویزیون خیلی غریب است. یعنی از نیازمندی‌هایشان خبر نداریم و آنها را نمی‌شناسیم و برایشان برنامه و سریال می‌سازیم. این است که برنامه‌ها عمدتاً تأثیرگذار نیستند و سر زبان‌ها نمی‌افتند. خیلی وقت‌ها عاشقشان نیستیم و برایشان کار می‌کنیم. من دغدغه‌ام بچه‌ها هستند و دوست دارم خیلی چیزها به آنها آموزش داده شود. انتهای پیام/‬‬
‫‫ دیدار خانواده شهید جواد الله‌کرم با پیکر او بعد از ۴سال+ تصاویر , خانواده شهید جواد الله‌کرم بعد از گذشت چهار سال از شهادت او، روز گذشته شنبه دهم خرداد ماه با پیکر مطهرش در معراج شهدا دیدار کردند. , به گزارش خبرنگار فرهنگی خبرگزاری تسنیم، خانواده شهید جواد الله‌کرم بعد از گذشت چهار سال از شهادت او، روز گذشته شنبه دهم خرداد ماه با پیکر مطهرش در معراج شهدا دیدار کردند. جهت حفط سلامت خانواده شهید این مراسم به صورت خصوصی در معراج شهدای تهران برگزار شد. پیکر مطهر شهید مدافع حرم" جواد الله کرم" پس از چهار سال مفقودی طی عملیات تفحص پیکر شهدای مدافع حرم در منطقه خان‌طومان کشف و هویتش شناسایی شد. این پیکر مطهر  دو روز پیش به کشور بازگشت.  با توجه به درخواست‌های مکرر مردمی مراسم زیارت همرزمان  و دوستداران شهید  امروز (یکشنبه) 11 خرداد ماه 1399 از ساعت 16 الی 17 ویژه آقایان برگزار می‌شود.  زیارت ویژه بانوان و خانواده معظم شهدا نیز فردا (دوشنبه) 12 خرداد ماه 1399 از ساعت 16 الی 17 برقرار است. رعایت پروتکل‌های بهداشتی الزامی است و زائرین حتماً با ماسک و دستکش حضور خواهند داشت.  شهید مدافع حرم «جواد الله کرم» متولد دوم تیر ماه سال 1360 و اهل محله مهرآباد تهران بود. وی از مستشاران زبده نظامی و فرماندهان مقاومت بود که برای دفاع از حرم عمه سادات داوطلبانه به سوریه اعزام شد. او سه‌بار در سال های 93 و 94 در جریان جنگ سوریه مجروح شد. در جریان حمله نیروهای تکفیری به خان‌طومان در جنوب غرب حلب در زمان آتش‌بس در 19 اردیبهشت سال 95 به شهادت رسید. پیکر وی در منطقه ماند و در زمره شهدای جاویدالاثر قرار گرفت.   انتهای پیام/‬‬
‫‫ تولیدات گروه مستند روایت فتح درباره کرونا به پخش بین‌الملل رسید+ فیلم , مستند «دلستان گلستان» روایتی از تولید تجهیزات پزشکی در بحران کرونا توسط تولیدکنندگان ایرانی است که از شبکه بین‌المللی هیسپان‌ تی‌وی پخش می‌شود. , به گزارش خبرنگار فرهنگی خبرگزاری تسنیم، با شیوع کرونا در کشورمان مستندسازان زیادی برای ساخت فیلم با موضوع کرونا وارد عرصه شدند و تلاش کردند با ارائه روایتی مستند از این ویروس همه‌گیر و اتفاقات پیرامونی آن به موضوعاتی همچون تلاش کادر درمان و پزشکی برای مقابله با این بیماری، تولید تجهیزات پزشکی در داخل کشور، فعالیت داوطلبانه گروه‌های جهادی برای ضدعفونی معابر و کمک به مردم و ... بپردازند.  گروه مستند روایت فتح نیز چند فیلم مستند در این زمینه تولید کرده که از تلویزیون پخش شده است؛ جدیدترین مستند این مجموعه «دلستان گلستان» است که قرار است از شبکه بین‌المللی هیسپان تی‌وی پخش شود. این مستند روایتی از تولید تجهیزات پزشکی از قبیل ماسک و مواد ضدعفونی‌کننده در بحران کرونا و در استان گلستان است. در این فیلم مستند به راهکارهای افزایش تولید و وابسته نبودن صنایع پزشکی به خارج از کشور برای تأمین مواد اولیه اشاره می‌شود، آن هم در زمانی که کشور نیاز اساسی به تجهیزات حوزه پزشکی و سلامت دارد. مستند «دلستان گلستان» به کارگردانی محمدتقی یازرلو تولید شده است و روز دوشنبه، 12خرداد ساعت‌های  8:30، 15:00، 21:30 و 2:30 سه‌شنبه 13 خرداد ساعت 2:30 از قاب شبکه اسپانیایی زبان هیسپان‌ تی‌وی پخش خواهد شد.      انتهای پیام/ ‬‬
‫‫ ویژه برنامه‌های رادیوهای استانی در ۱۴ و ۱۵ خرداد , ویژه‌برنامه‌های مختلفی به همت صدای مراکز به مناسبت فرا رسیدن سالروز ارتحال امام خمینی(ره) از همه شبکه‌های استانی پخش می‌شود. , به گزارش خبرگزاری تسنیم، به مناسبت فرا رسیدن چهاردهم خردادماه سالروز رحلت بنیان‌گذار کبیر انقلاب حضرت روح‌الله(ره)، ویژه برنامه «در سوگ آفتاب» به همت صدای استان مرکزی تولید و از 33 شبکه استانی به صورت همزمان پخش خواهد شد. ارائه الگویی مناسب از زندگی فردی، خانوادگی و اجتماعی امام راحل(ره) و بیان نمونه‌هایی از سبک زندنگی ایشان در گفت‌وگو با کارشناسان و بررسی تألیفات موجود در این حوزه، محور اصلی این برنامه است که چهاردهم خرداماه از ساعت 10 تا 12 از رادیو استان مرکزی برای همه شبکه‌های استانی پخش می‌شود. از جمله بخش‌های برنامه «در سوگ آفتاب» می‌توان به بررسی سبک زندگی امام خمینی(ره) در گفت‌وگو با کارشناسی خسروی رئیس دانشگاه خمین و مؤلف چند اثر در خصوص زندگی امام راحل(ره)، خاطرات همراهان امام(ره) از اخلاق و منش جمعی ایشان از زبان آقایان هاشمی و مرادی، گفت‌وگو با شاعران و شعرخوانی با حضور شعرای استانی و ملی، گزارشی از بیت تاریخی بنیان‌گذار کبیر انقلاب در خمین و همچنین گزارش‌هایی از شهر مقدس قم و حرم امام خمینی(ره)، قرائت پیام آیت‌الله دری نجف‌آبادی، کتابشناسی امام خمینی(ره)، گزیده وصیت‌نامه سیاسی – الهی ایشان و ارتباط زنده با ترایانه‌سرایان و خوانندگان آهنگ‌های انقلابی اشاره کرد. «حماسه ماندگار» در رادیو قم صدای مرکز قم هم به همین مناسبت و با در نظر گرفتن سالروز قیام 15 خرداد 1342، ویژه برنامه «حماسه ماندگار» را روی آنتن می‌برد. این برنامه که قرار است به صورت زنده از 33 شبکه استانی پخش شود، از ساعت 10 پنجشنبه، پانزدهم خردادماه و همراه با بخش‌های متنوعی همچون بسته‌های صوتی شنیدنی از شاهدان عینی قیام 15 خرداد، مستندهایی کوتاه از رویدادهای آن روز تاریخی، کلام امام و رهبری با محور 15 خرداد، گزارشی از بیت قدیمی امام خمینی(ره) در قم و بسته روزشمار 15 خرداد 42 تا 18 فروردین 43 روی آنتن خواهد رفت. علاوه بر این ویژه‌برنامه‌های صدای استان‌ها هم برای روزهای 14 و 15 خرداد شامل مستند «مرثیه آفتاب» (روایتی از زندگی حضرت امام خمینی(ره)) و برنامه‌های ترکیبی و گفت‌وگو محور در خصوص قیام 15 خرداد در نظر گرفته شده است. انتهای پیام/‬‬
‫‫ برنامه ویژه "رونق تولید" پخش می‌شود , برنامه "نشان" که با تهیه‌کنندگی احسان معراجی‌فر ساخته شده است، تلاش تولیدکنندگان ایرانی را برای تعالی تولید در گذر از گردنه‌های سخت تحریم را به تصویر می‌کشد. , به گزارش خبرگزاری تسنیم، مجموعه برنامه "نشان" با موضوع تلاش مستمر تولیدکنندگان برای رونق و جهش تولید پخش می‌شود. این برنامه که با تهیه‌کنندگی احسان معراجی‌فر ساخته شده است، تلاش تولیدکنندگان ایرانی را برای تعالی تولید در گذر از گردنه‌های سخت تحریم را به تصویر می‌کشد. مستند "نشان"،  نشان می‌دهد چطور تولیدکنندگان متعهد که دغدغه تولید دارند با وجود موانع متعدد بویژه تحریم همچنان برای رونق و جهش تولید تلاش می‌کنند. مجموعه مستند "نشان" که با تهیه‌کنندگی، کارگردانی و نویسندگی احسان معراجی‌فر در 26 قسمت هفت دقیقه‌ای ساخته شده کاری از گروه دانش و اقتصاد شبکه یک و به سفارش ستاد رونق تولید سیما است که شنبه تا چهارشنبه ساعت 06 :10 دقیقه از شبکه یک پخش می‌شود. انتهای پیام/‬‬
‫‫ نقالی "قصه‌های کهن ایرانی" در فضای مجازی , نقالی داستان‌های کهن ایرانی با هنرمندی بازیگران تئاتر در کانون پرورش فکری در حال تصویربرداری است تا به زودی در فضای مجازی منتشر شود. , به گزارش خبرگزاری تسنیمبه نقل از روابط عمومی کانون پرورش فکری، در ادامه‌ تعطیلی سالن‌های تئاتر و سینما به دلیل شیوع بیماری کرونا، اداره کل امور سینمایی و تئاتر کانون از سه هنرمند نقال دعوت کرد تا داستان‌های ایرانی کهن را به‌شیوه نقالی روایت کنند. محمد معجونی در اولین نقل خود داستان «قنبر فتاح» را روایت می‌کند، این روایت داستان تلاش قنبر برای جنگ با حضرت علی (ع) است که در نهایت قنبر با شناخت از آن حضرت، در زمره مریدان ایشان قرار می‌گیرد و سال‌ها با او زندگی می‌کند. بر همین اساس نقل «تیمور لنگ و حمله‌ی او به ایران»، داستان «قرچه سگزی و نبرد با رستم» و روایت «بیژن و منیژه» سه نقل دیگری است که از سوی معجونی در این طرح روایت خواهد شد. امیرحسین انصافی دیگر هنرمند نقال نیز با روایت سه نقل، قصه‌ «حمال تبریزی»، «پیر چنگی» و «کشتی نوح» علاقه‌مندان را به شنیدن داستان‌های ایرانی دعوت می‌کند. انصافی در نقل «حمال تبریزی»، حکایتی از خلوص بندگی یک حمال و خواسته او از خدا و اجابت تمنایش را نقل می‌کند، «پیر چنگی» حکایت مطرب خوش آوازه‌ای است که جز خدای خود کسی را ندارد و روایت قصه‌ حضرت نوح(ع) و ساختن کشتی برای نجات موجودات جهان از عذاب، دیگر نقالی‌ او است. در همین حال فهیمه باروتچی با نقل «طوطی و مرد بقال» به روایت داستان شیرین طوطی سخن‌گو و شکستن شیشه‌ روغن برای کودکان می‌پردازد. همچنین او داستان شفا یافتن «مرد کور»، قصه مرد تهی‌دستی را نقل می‌کند که از ثروت‌مندی طلب غذا کرده ولی مورد بی‌مهری واقع می‌شود اما مرد نابینایی همان فقیر را کمک کرده و دعای مرد فقیر نور را به چشمان مرد نابینا برمی‌گرداند. قصه‌ «حاتم طایی» دیگر نقالی این هنرمند است که در آن به پادشاهی بخشنده اشاره شده است که وقتی قصه بخشندگی حاتم را می‌شنود، حسادت کرده است و دستور قتل حاتم طایی را می‌دهد. این 10 نقل به‌زودی در صفحه پرتال و صفحه‌ اختصاصی کانون پرورش فکری کودکان و نوجوانان در اینستاگرام منتشر خواهد شد. انتهای پیام/‬‬
‫‫ «شب به خرس»؛ رمانی با یک آغاز هیجان‌انگیز , رمان «شب به خرس»، نوشته عماد رضایی نیک‌ از سوی انتشارات هیلا وابسته به گروه انتشاراتی ققنوس منتشر شده است. , به گزارش خبرنگار فرهنگی خبرگزاری تسنیم، «شب به خرس» تازه‌ترین رمان عماد رضایی‌نیک از سوی نشر هیلا منتشر شد. این کتاب که شروعی هیجان‌انگیز دارد،‌ با اتفاقی که نویسنده آن را به زلزله تشبیه‌ کرده آغاز می‌شود‌، ماجرایی که در خیابان سهروردی تهران در آخرین روز آذرماه رخ می‌دهد و زمین فرو می‌نشیند و فوجی از پرندگان  شبیه جغد به آسمان می‌روند و بوی مشمئزکننده‌ای بلند می‌شود و... . رضایی نیک در این رمان داستان دو انسان تنها را روایت می‌کند‌، فاضل قناعت‌جو و ناصر عنصری که از نیمه‌های داستان با هم آشنا می‌شوند. این دو با مشکلات روحی و ارتباط با جامعه از کودکی روبرو بوده‌اند و همین امر از هر کدام انسان‌های متفاوتی ساخته است. فاضل قناعت‌جو از کودکی پدر و مادرش را از دست داده و با تنها بازماندگانش دخترخاله و مادربزرگش زندگی می‌کند‌، دخترخاله‌ای که عاشقش است اما دست رد به سینه‌اش زده است. ناصر عنصری در کودکی به دلیل حادثه‌ای پدربزرگ عزیزش را از دست داده و تمام لحظات بعد از آن را در انتظار انتقام از قاتلان او می‌گذراند.  عناوین فصل‌های این اثر به این شرح است: آغاز، روزگار ساده مردی که هراسی عجیب داشت، فرناز و موسیقی‌های چرخ‌گوشتی، عادت: باید!، مردی با ارثیه عجیب که شب‌ها با سایه‌ها زندگی می‌کرد، ناهی دخترخاله‌ای که نمی‌خواست!، راز شش‌سالگی فاضل، تصمیم مهم زندگی تحت تاثیر برآورده‌شدن یکی از آرزوهای ناهی!، دروازه شمیران پلی به سوی بنفشه، کمپانی برادران یعقوبی تقدیم می‌کند، تصمیم بزرگ فاضل، ناهی به جای فرناز، شنبه بزرگ (شماره یک: حالت پرواز)، شنبه بزرگ (شماره دو: بنفشه)، شنبه بزرگ‌ (شماره سه: سرمه‌ای)، منم اون یار شیرین، با کفش‌های سرمه‌ای به بنفشه می‌رود، ذهن بنفش، چه آدم‌هایی پیدا می‌شوند، ناصر عنصری، خرپشته، صبحانه سه‌نفره، اولین مأموریت، صدای سوت قطار، فاضل انتقامجو، بهترین ساندویچ جهان، سَبُک، فهرست انتقام، ورود مهشید، پلک‌افتاده‌ها، پیامکِ خروش، بالاخره، سِروِ لازانیا روی میز پنجاه‌ساله، هر شب، شبِ قبل از بولان،‌ خانه‌باغ، میانه، دومین دیر رفتن، روند تادیب آقای ثابت‌عهد در روزی کاملا بارانی، ملاقات با برادران یعقوبی و شرح ماوقع، ماکارونی با سس سفید، سفر به انتهای شب، در جستجوی پریا،‌ آرشام انگلیسی توی یک ابر، جستاری در باب زندگی رؤسا، غرق‌شده، وِرنی‌پوش با بندِ شلوار، کُپ‌کرده‌ها و گُرگرفته‌ها، ماموریتی تا کمیجان، قصه آگوستین بِلویانوازی، گوی نقره‌ای، تعقیب، اتمام ماموریت، کارآگاه به تحقیق و تعقیب ادامه می‌دهد، پرونده، فاضل با پیرهن چهارخانه گُلبهی، شب به خرس، آلونکِ جلوِ دریاچه، تخته‌نرد، روند نهایی پرونده، جیش، باغِ سلانه‌سلانه، اَروند تا خانه، ملاقات با غولِ چاه، قهرمان ناصر، پیش از پایان و پایان. انتشارات هیلا «شب به خرس» را در شمارگان 550 نسخه به قیمت 28 هزار تومان منتشر کرده است. انتهای پیام/‬‬
‫‫ کتاب "قیام ۱۵ خرداد؛ طلیعه نهضت امام خمینی" منتشر شد , کتاب «قیام ۱۵ خرداد طلیعه نهضت امام خمینی» توسط بنیاد تاریخ‌پژوهی منتشر و روانه بازار کتاب شد. , به گزارش خبرنگار فرهنگی خبرگزاری تسنیم، بنیاد تاریخ‌پژوهی به مناسبت سالگرد ارتحال امام خمینی(ره) و قیام خونین 15 خرداد، کتاب «قیام 15 خرداد طلیعه نهضت امام خمینی»؛ خوانشی نو از یک قیام اصیل و مردمی را منتشر کرد. این کتاب شامل مجموعه مقالاتی از مظفر نامدار است که به اهتمام سهراب مقدمی شهیدانی برای نخستین‌بار در قالب کتاب منتشر شده است. این اثر شامل تحلیل‌های نو در بازخوانی زمینه‌ها، رخدادها و پیامدهای قیام خونین 15 خرداد است. در این اثر تلاش شده رخدادها و پیامدهای قیام 15 خرداد در قالب ادبیات علمی و با مفهوم‌سازی‌های جدید، بازخوانی شود و از این حیث، گامی مؤثر در آشناسازی محافل علمی حوزوی و دانشگاهی با قیام تاریخی مردم ایران در سال 42 محسوب می‌شود. این اثر در 9 فصل تنظیم شده که در فصل نخست، از قیام 15 خرداد به عنوان نقطه عطف تاریخ ایران و یک انفتاح تاریخی یاد شده که یکی از مهم‌ترین نتایج آن، پالایش عرصه سیاسی ایران در دهه 40 از سیاست‌زدگی مفرط است. در این دوره مفاهیم سیاسی اسلامی بیش از هر زمان دیگری وارد ذهنیت عمومی مردم شد و برای نخستین‌بار با خیزش و خروش عموم مردم، متغیرهای جدیدی را در تحولات سیاسی پدیدار کرد که پیش از آن در مخیّله سیاست‌مداران و سیاست‌پژوهان آشنا با تحولات ایران نمی‌گنجید. مرور تحولات تاریخی قیام 15 خرداد، موضوع فصل دوم است که در ضمن آن، انعکاس این واقعه خونین در اسناد رسمی پهلوی و رسانه‌های داخلی و خارجی مورد ارزیابی و بررسی قرار گرفته است. فصل سوم با عنوان «مرگ‌آباد تجدد و تحجر» به مواجهه تاریخی جریان اسلامی با آموزه‌ها و عملکرد ارتجاعی تحجرمآبان و روشنفکرنمایان اختصاص یافته و از شکلگیری نظم سیاسی جدید در ایران سخن می‌گوید. در فصل چهارم به جایگاه قیام 15 خرداد به عنوان بستر شکل‌گیری انقلاب اسلامی و نقطه عطف زوال سلطنت‌طلبی و سکولاریسم در ایران پرداخته شده است. تبیین ویژگی‌های جنبش 15 خرداد نسبت به جنبش‌های پیشین، اقدام عمومی مردم برای تغییرات ساختاری نظام سلطنتی، پایان رهبری تلفیقی و چند قطبی شدن جنبش و دارا بودن نظریه برای تأسیس نظام جایگزین، مهم‌ترین مباحث این فصل است. در فصل پنجم از قیام 15 خرداد به عنوان نقطه عطف بیداری اسلامی و دوران گذار از جنبش‌های غربی به جنبش‌های اسلامی سخن به میان آمده است. در فصل ششم از 15 خرداد به عنوان نقطه کانونی تبلور آرمان تاریخی تشیّع در باب حکمرانی دینی سخن به میان آمده که برای نخستین بار در سطحی وسیع، گشودگی زبان دین در حوزه سیاست را به دنبال داشته است. در فصل هفتم از مقابله با سیاه نمایی‌های غرب علیه فرهنگ ایرانی- اسلامی، به عنوان یکی از بازتاب‌ها و پیامدهای 15 خرداد یاد شده و در فصل هشتم از این قیام تاریخی به عنوان مرحله گذار از آرمان مشروطه‌خواهی به آرمان انقلاب اسلامی سخن به میان آمده است. در فصل نهم، بخشی از خاطرات و اسناد شیخ محمدعلی انصاری اراکی درباره قیام 15 خرداد انتشار یافته که حاوی نکاتی خواندنی از دست‌نوشته‌ها و اظهارنظرهای علما و مبارزان نهضت امام خمینی(ره) است. شهروندان تهرانی می‌توانند جهت تهیه این کتاب به نشانی تهران، خیابان دیباجی جنوبی، خیابان شهید تسلیمی، کوچه زاور، کوچه گل (سمت راست)، کوچه دادآفرین، پلاک6 مراجعه یا با شماره تلفن 22579192_ 021 تماس بگیرند. همچنین شهروندان استان قم نیز می‌توانند به نشانی قم، خیابان گلستان، گلستان16، پلاک49 مراجعه یا با شماره تلفن 32904231- 025 تماس بگیرند.    انتهای پیام/‬‬
‫‫ معرفی مدیران ستادی جشنواره تئاتر مقاومت , دبیر هفدهمین جشنواره سراسری تئاتر مقاومت با صدور احکامی مدیران ستادی این جشنواره نمایشی را منصوب کرد. , به گزارش باشگاه خبرنگاران پویا، به نقل از ستاد برگزاری هفدهمین جشنواره سراسری تئاتر مقاومت، حمید نیلی دبیر این جشنواره طی احکامی جداگانه، محمد روح‌الامین، جواد تمدنی و امیر کلاته را به‌ترتیب به‌عنوان مدیر هنری و هویّت بصری، مدیر روابط عمومی و تبلیغات و مدیر دبیرخانه منصوب کرد.  محمد روح‌الامین متولد 1354 در تهران، دانش‌آموخته کارشناسی عکاسی از دانشگاه هنر و معماری است و از سال 1378 فعالیت‌های خود را در زمینۀ طراحی پوستر آغاز کرده است. وی در طول پنج دوره جشنواره فیلم فجر، نامزد دریافت سیمرغ بلورین بوده و موفق به اخذ دیپلم افتخار طراحی نامواره (لوگو) از این جشنواره شده است. طراحی موارد تبلیغاتی بیش از 100 فیلم سینمایی، سریال و برنامه تلویزیونی، ازجمله سوابق هنری محمد روح‌الامین است.  جواد تمدنی متولد 1361 در تهران، فعّال فرهنگی و رسانه‌ای، مدیر روابط عمومی انجمن تئاتر انقلاب و دفاع مقدس است. مدیریت روابط عمومی چهاردهمین جشنواره سراسری تئاتر مقاومت در سال 1392، مدیریت تبلیغات پانزدهمین و شانزدهمین جشنواره سراسری تئاتر مقاومت در سال‌های 1394 و  1397 و مدیریت رسانه و تبلیغات بیش از 50 نمایش و رویداد تئاتری از جمله سوابق وی است.  امیر کلاته متولد 1359 در تهران، تهیه‌کننده تئاتر و فعال فرهنگی،  پیش از این به‌عنوان معاون اجرایی مرکز آفرینش‌های فرهنگی هنری بسیج، مدیر روابط عمومی دبیرخانه شورای فرهنگ عمومی کشور و مشاور مدیرعامل انجمن هنرهای نمایشی ایران در امور استان‌ها  فعالیت داشته است.  هفدهمین جشنواره سراسری تئاتر مقاومت به همّت انجمن تئاتر انقلاب و دفاع مقدس و بنیاد فرهنگی روایت فتح، با دبیری حمید نیلی، آذرماه سال جاری برگزار خواهد شد. انتهای پیام/‬‬
‫‫ علی‌اسماعیلی مشاور اجرایی معاونت فرهنگی شد , معاون امور فرهنگی وزارت فرهنگ و ارشاد اسلامی با صدور حکمی مشاور اجرایی معاونت امور فرهنگی را منصوب کرد. , به گزارش خبرگزاری تسنیم،‌ به نقل از روابط عمومی معاونت امور فرهنگی وزارت فرهنگ و ارشاد اسلامی، محسن جوادی با صدور حکمی علیرضا اسماعیلی را به سمت «مشاور اجرایی معاونت امور فرهنگی» وزارت فرهنگ و ارشاد اسلامی منصوب کرد.  در متن این حکم آمده است: «نظر به تعهد و تخصص و تجارب ارزشمند جنابعالی در حوزه فعالیت‎های فرهنگی به موجب این ابلاغ به سمت «مشاور اجرایی معاونت امور فرهنگی» منصوب می‌شوید.  امید است با عنایت و لطف خداوند منان در سایه همدلی، هم‎افزایی و همراهی مدیران و کارمنان این معاونت و همچنین استفاده حداکثری از ظرفیت‎های موجود در انجام وظایف محوله موفق و موید باشید.  پیش از این ایوب دهقانکار مشاور اجرایی معاونت امور فرهنگی بود که به سرپرستی موسسه نمایشگاه‎های فرهنگی ایران منصوب شد. انتهای پیام/‬‬
‫‫ رو در رو با صدای آشنا و گرم رادیو/ بهروز رضوی: کاش به تلویزیون نیامده بودم , خوش صدایی زیبنده نامِ بهروز رضوی است؛ شخصیتی که سال‌ها صدایش قصه شب بسیاری از شنوندگان رادیو تهران می‌شود. به نکته قابل تأملی اشاره می‌کند، می‌گوید اگر عقل و تجربه امروز را داشتم هرگز به تلویزیون نمی‌آمدم. , خبرگزاری تسنیم- مجتبی برزگر: مدرک درجه یک هنری کشور را به صدای آشنای گرمی اهدا کردند که سال‌‌ها شنونده قصه‌های شبش بوده‌ و اصلاً بسیاری از اوقات موج رادیو تهران را به خاطر او برگزیدیم. بهروز رضوی جزو گویندگانی است که نیاز به معرفی ندارد، چون شنوندگان رادیو و بینندگان تلویزیون سال‌ها است با صدای او زندگی کرده‌ و قصه‌های شبانه او را گوش داده‌اند. رضوی معتقد است گوینده حرفه‌ای و موفق نباید خودش را در برنامه به رخ مخاطب بکشد و باید تمام تمرکزش روی متنی باشد که اجرا می‌کند. با رضوی درباره گویندگی رادیو، قصه‌گویی و نقاط ضعف و قوت رادیو و تلویزیون گفت‌وگو کردیم.  وقتی از او سؤال می‌پرسیم که چرا گویندگان جوان در زمینه قصه‌گویی موفق نیستند و نمی‌توانند حسّ خوبی را به شنونده منتقل کنند اما این اتفاق در زمان قصه‌های شبانه شما می‌افتد و حس و حال خاصی برای شنونده به‌وجود می‌آید، می‌گوید: دلم نمی‌خواهد از خودم تعریف کنم، اما موقع اجرای برنامه سعی می‌کنم طوری قصه را راحت بخوانم که طرف فکر کند خودش داستان را می‌خواند. هیچ وقت قصه را پیچیده نمی‌کنم تا حس خوبی به شنونده القا کنم. دلیل این‌که این حس را از گویندگان جوان نمی‌گیرید به این دلیل است که برای خودشان هم داستان جا نیفتاده است، آنها هم کتاب می‌خوانند؛ بنابراین طبیعی است در اجرا دچار اشکال شوند. گوینده قدیمی رادیو اعتقاد دارد که شنونده نباید گوینده را حس کند؛ یعنی گوینده در جایی موفق است که خودش را حذف کند. اگر گوینده توانایی‌های خودش را به رخ مخاطب بکشد، مزاحم درک سالم و بی‌واسطه مطلب می‌شود. برخی مواقع گویندگان جوان حیفشان می‌آید صدایشان در بخش‌هایی از قصه از شفافیت یا شیکی بیفتد و از بین برود و به همین دلیل مرتب مراقب صدای خودشان‌اند؛ در حالی که گوینده باید مواظب متن و نوع اجرای آن باشد.  چالش صدای خوب و اجرای خوب مشروح این گپ و گفت را در ادامه بخوانید: *تسنیم: بگذارید از اینجا شروع کنیم؛ به چه صدایی صدای خوب می‌گوییم و هر صدای خوبی هم می‌تواند گوینده خوبی باشد؟ به نظرمن که سالیان سال است با صدایم سر و کار دارم به گمانم، بیشتر از صدا، اجرا است که کار را موجه می‌کند؛ یعنی با صدای متوسط هم می‌توان اجرای خوبی ارائه داد. اما با صدای خوب و اجرای بد چیزی از آب درنخواهد آمد؛ بنابراین لحن و اجرا سهم بیشتری در توفیق گوینده و مجری دارد. حواشی تلویزیون بیشتر از رادیو * تسنیم: وقتی نگاهی به مسیرِ دو رسانه دیداری و شنیداری یعنی رادیو و تلویزیون داریم می‌بینیم که فرهیختگی بیشتر از آنِ رادیو است؛ اما در تلویزیون چند سالی است اتفاقات خاصی را می‌بینیم. مثلاً کسانی را می‌بینیم که وقتی از آنها می‌پرسیم شما دوره اجرا دیده‌اید می‌گویند نه من همینطوری آمده‌ام و اسپانسر من را آورده یا مثلاً در حوزه برنامه‌سازی شاهد ضعف‌های عمده‌ای هستیم. چرا رادیو همان مسیر خودش را در ادامه می‌دهد و تلویزیون با این ضعف‌ها و حواشی روبرو است؟  برای اینکه رادیو رسانه‌ای است که خیلی عمومیت دارد و اصطلاحاً گرم است. مخاطب ما(شنونده) روی برنامه‌ها و اتفاقاتش تأمل دارد. شنونده هنگام گوش دادن به رادیو ذهن فعالی دارد حداقل برای تجسم چهره گوینده‌ای که صدایش را می‌شنود یا تجسم صحنه‌هایی که از آنها صحبت می‌شود؛ بنابراین یک متن خوب کافی است تا برنامه‌ای خوب روی آنتن شبکه‌های رادیویی برود. اما در تلویزیون حواشی بیشتر است دکور، صحنه، گریم، لباس، سر و شکل و قیافه و اینها همه است. در تلویزیون بیننده تنها با صدا سر و کار ندارد و اینجا شاید یکسری چیزهایی مثل صدا اولویت خودشان را از دست می‌دهند. شاید یک گوینده با چهره خیلی خوب و آرایش درست و مناسب بتواند در تلویزیون توجه مخاطب را جلب کند و حتماً یک دکور مناسب و یک رنگ‌آمیزی خوب هم به برنامه کمک می‌کند اما رادیو خیلی ساده‌تر از این برگزار می‌شود؛ یک متن خوب و صدای قابل‌قبول برنامه را نجات می‌دهد و می‌توانیم آن برنامه را برنامه خوب رادیو بنامیم. برنامه‌ای به نام "کتاب" * تسنیم: سال 1347 وارد رادیو شدید، جالب است که هنوز هم به صورت آزاد و جلسه‌ای، گوینده صداوسیما هستید و نه استخدام! از اول هم کارتان را در رادیو قصه‌گویی بود؟ بله من کارمند سازمان صداوسیما نیستم و به صورت آزاد و جلسه‌ای کار می‌کنم. از اول قصه‌گویی نمی‌کردم و در برنامه‌ای به نام "دفتر آدینه" نمایشنامه‌ها و داستان‌های طنز را به نمایش تبدیل می‌کردیم. گاهی بازیگری می‌کردم و گاهی کارگردانی؛ بعضاً هم پیش می‌آمد گویندگی می‌کردم. در سال‌های 51، 52 گروه انجمن ادبی تشکیل شد و برنامه‌ای به اسم "کتاب" را تدارک دیدم. چون اهل کتاب را می‌شناختم، در آن برنامه معرفی کتاب‌ می‌کردیم. آرام آرام به سمت ساخت برنامه‌ای به نام "آیینه آدینه" رفتیم و روزهای جمعه روی آنتن می‌رفتیم. آن موقع نویسنده بودم و در این برنامه باید هرکس مطلبی می‌خواند اما گویندگان برنامه تعدادشان با تعداد مقاله‌هایی که می‌نوشتیم مطابقت نداشت. خواستند تست گویندگی گرفته شود و عده‌ای اضافه شوند، یکی از آنها من بودم که در این تست قبول شدم و آرام‌آرام گویندگی‌ام بر نویسندگی‌ام چربید.  کاش به تلویزیون نیامده بودم *تسنیم: الآن که مردم شما را به واسطه حضور در برنامه‌های تلویزیونی و حتی اجرا می‌شناسند در کوچه و خیابان چگونه برخورد می‌کنند؟ مردم خیلی برخورد مهربانانه‌ای دارند؛ البته اگر من عقل و تجربه امروز را داشتم هرگز به تلویزیون نمی‌آمدم چون تصوری که شنونده از چهره من دارد از خود چهره من بهتر است.  از طرفی خیال‌انگیزی آن صدا بیشتر است! کاش به تلویزیون نیامده بودم اما به هر حال من در تلویزیون هم برنامه اجرا کرده‌ام، برنامه‌های روتین و مناسبتی که به هر حال دیده شده‌ام. مردم خوشبختانه با من برخورد دوستانه و مهربانانه و محترمانه‌ای دارند و بهترین دستمزد و اتفاق برای هنرمند همین برخورد مردم است.  به هر حال می‌دانید رادیو دستمزد آنچنانی نمی‌دهد که برای گوینده شرایط خاصی رقم بخورد. اگر کارهای جنبی رادیو نبود زندگی‌ام اداره نمی‌شد اما این آشنایی‌ها و برخورد رادیو با من مشوق من است. عکس سلفی دوست ندارم * تسنیم: شنیده‌ام که عکس سلفی دوست ندارید بگیرید... به عکس سلفی حساسیت دارم و شرط من این است که اگر سلفی نمی‌گیرید، عکس بگیرید و معمولاً به عکس سلفی تن نمی‌دهم و دوست ندارم اما به توجه و علاقه مردم علاقه دارم. لهجه یزدی خلع سلاح می‌کند *تسنیم: متولد چه شهری است؟ تهرانم، چون من در تهران به دنیا آمدم و شناسنامه‌ام هم صادره از تهران است. چون پدرم کارش تهران بود و در شهر ری. در دوران کودکی، وقتی یک ساله بوده‌ام به یزد رفتیم و در هشت سالگی من کلاس دوم را در مدرسه "ماکار" یزد خواندم و در کلاس سوم دوباره به تهران آمدیم و تحصیلم را ادامه دادم. همیشه گفته‌ام هرکس با یزدی‌ها صحبت می‌کند از لهجه شیرین یزدی‌ها خلع سلاح می‌شود. لحن پدر بزرگی را نمی‌توانم داشته باشم * تسنیم: برویم سراغِ قصه‌گویی؛ چطور به این شکل و شمایل روایت رسیدید؟ در قصه‌ باید همان آداب قصه‌گویی قدیم را داشته باشیم منتها به هر حال تکنیک‌هایی اضافه شده طبیعتاً لحن پدر بزرگی را نمی‌توانم داشته باشم و باید با لحن روایی قصه بگویم؛ لحنی که با آرامشی توأمان است. من گاه‌گداری با صدای خودم تغییر لحن می‌دهم که مخاطب شاهد روایت‌هایی یکنواخت نباشد.  تیپ‌سازی نمی‌کنم *تسنیم: یعنی تیپ‌سازی دارید؟ من تیپ‌سازی نمی‌کنم با آن ترتیبی که در دوبله مطرح است، من با زیر و بم‌های صدای خودم آن دیالوگ‌ها را می‌گویم.  چون اگر بخواهیم ادا در بیاوریم در کار گویندگی، صدا خسته می‌شود و گوینده نمی‌تواند ادامه بدهد؛ صدا‌سازی یکی از شگردهای دوبله است. تجربه دوبله * تسنیم: دوبله هم کرده‌اید؟ دوبله را هم کم و بیش تجربه کرده‌ام. تبعیض‌هایی که هنوز وجود دارند *تسنیم: موضوع دستمزد و توجه متوازن و عادلانه به برنامه‌سازی نکته مهمی است که بعضاً مورد غفلت قرار می‌گیرد. در این‌باره صحبت کنید؟ بحث تلویزیون از رادیو جدا است، در رادیو گاه ما مهمانان ارجمندی داریم اساتید و بزرگان و دانشمندانی که حرف‌های بسیاری برای گفتن دارند اما نمی‌توانیم هدیه درخوری به آنها اهداء کنیم چه برسد به دستمزد! متأسفانه در کارهای فرهنگی این تبعیض وجود دارد؛ هرکس خوشش می‌آید و تعصبی به فعالیت‌ها و اتفاقات فرهنگی دارد می‌آید و برخی هم این دغدغه را ندارند نمی‌آیند و می‌بینید که آنقدر آدم ناوارد، به تلویزیون می‌رود که فلان تهیه‌کننده و اسپانسری فلان آشنای خانوادگی‌شان را می‌گذارند و خیلی کاری به نحوه حرف زدن و هنر ذاتی بازیگری، گویندگی و اجرای آن شخص ندارند و از ابتدا تا الان این تبعیض‌ها وجود داشته و در سال‌های اخیر دامنه‌اش گسترده‌تر شده است.   ادبیات سیری چند است؟ *تسنیم: امروز با معضل توجه به حرفه‌ای‌‌گری و دانشِ اجرا را در صداوسیما مواجهیم؛ فکر می‌کنید جای چه رویکرد و یا رویکردهایی در برنامه‌سازی خالی است؟ چرا که برنامه‌های ما خصوصاً مناسبتی‌ها به سمت سلبریتی‌محوری رفته و کمتر به آن فضاهای ادبی اصیل ایرانی توجه می‌شود. باید دلسوزانی در رأس امور باشند که به این نکات توجه کنند باید مدیر آن گروه و آن شبکه حتماً به این کمبودها توجه داشته باشد و بگویند ما ملات ادبیاتمان در تلویزیون کم است و به برنامه‌سازان و مجریانشان این کمبودها و نقاط ضعف را گوشزد کنند. واقعاً بسیاری از کسانی که اجرا می‌کنند دغدغه‌ چندانی ندارند و اصلاً ادبیات سیری چند است؟ این دل مشغولی‌ها و دغدغه‌مندی‌ها را باید بانیان و صاحبان اصلی برنامه داشته باشند مگرنه به تهیه‌کننده هر سفارشی دهند می‌سازد. با رادیو کاری نداشته باشید *تسنیم: رادیو چه رویکردی داشته باشد که هر روز زنده‌تر و سرپاتر به فعالیت‌هایش ادامه دهد؟ توصیه من این است که به رادیو کاری نداشته باشند چون خودش سرپا است. اگر کسی بخواهد برای رادیو کاری کند خرابترش می‌کنند بگذارید رادیو همین طبیعت خودش را داشته باشد. چرا گویندگان جوان قصه‌گوهای خوبی نیستند؟ *تسنیم: وقتی قصه‌های شما را می‌شنویم به دلمان می‌نشیند چرا گویندگان جوان ما در این زمینه موفق نیستند و نمی‌توانند حس خوبی را به شنونده منتقل کنند؟  شاید این پاسخ، کمی خودخواهی داشته باشد در حالی که اینطور نیست؛ من باید کتابخوان باشم تا بتوانم کتاب بخوانم گوینده‌ای که اهل مطالعه کتاب نیست وقتی پشت میز گویندگی می‌نشیند اولاً باید تمرین کند که این کتاب را بخواند. من هر وقت سر ضبط می‌روم فرصتی ندارم که تمرین کنم و صد صفحه جلوی من می‌گذارند و من باید ظرف این سه یا چهار ساعت برنامه این کتاب را بخوانم. خیلی همت کنم برخی اشکالات حرفه‌ای مثل آکسان‌گذاری واژگان را برطرف می‌کنم که روایت در ادا، زیباتر شود.  یاد گرفته‌ام خیلی آرزو نکنم *تسنیم: استاد بهروز رضوی چه آرزویی دارد که هنوز به آن نرسیده است؟ مثل همه آدم‌ها به بسیاری از آرزوهایم نرسیده‌ام و یاد گرفته‌ام خیلی آرزو نکنم. همراه زندگی به جلو بروم اما یکسری چیزهایی لازم است که دنبال آن لوازم بروم. آرزویی که دست نیافتنی باشد اصلاً به ذهن من خطور نمی‌کند. انتهای پیام/  ‬‬
‫‫ دبیر چهاردهمین جشنواره ملی فیلم کوتاه رضوی معرفی شد , سعید نجاتی نویسنده، مدرس و کارگردان سینما دبیری چهاردهمین جشنواره ملی فیلم کوتاه رضوی را برعهده گرفت. , به گزارش خبرگزاری تسنیم، سعید نجاتی نویسنده، مدرس و کارگردان سینما طی حکمی از سوی عادله کشمیری مدیرکل فرهنگ و ارشاد اسلامی استان گلستان به عنوان دبیر چهاردهمین جشنواره ملی فیلم کوتاه رضوی منصوب شد. در متن حکم مدیرکل فرهنگ و ارشاد اسلامی گلستان خطاب به دبیر جشنواره آمده است: «نظر به برگزاری چهاردهمین جشنواره ملی فیلم کوتاه رضوی در سال 99 به میزبانی استان گلستان و توانایی و تجارب ارزنده جنابعالی، بدینوسیله به عنوان دبیر این جشنواره منصوب می‌شوید. امید است با هماهنگی معاونت هنری و سینمایی این اداره کل در انجام امور محوله موفق و موید باشید». این حکم طی نشستی با حضور هادی حق‌شناس استاندار گلستان اعطا شد.  نجاتی متولد 1360 و دارای مدرک کارشناسی تدوین و کارشناسی ارشد سینما از دانشگاه سوره تهران است. وی ساخت 15 فیلم داستانی و اکسپریمنتال و دریافت جوایز ملی و بین‌المللی نظیر سیمرغ سیوهشتمین جشنواره فیلم فجر، جایزه ویژه هیأت داوران جشنواره فیلم کوتاه تهران، تندیس بهترین کارگردانی جشنواره فیلم‌های کودکان و نوجوانان اصفهان، جایزه ویژه هیئت داوران از جشنواره مذهب امروز ایتالیا، جایزه بهترین فیلم میهن‌پرستانه از جشنواره کازان، تندیس بهترین فیلم از جشنواره صلح نپال، تندیس بهترین تدوین از جشنواره بیگ بنگ یونان و... را در کارنامه کاری خود دارد. نجاتی پیش از این به عنوان مشاور هنری و برنامه‌ریز پنجاه و هشتمین جشنواره منطقه‌ای اروند در سال 1396، دبیر نخستین جشنواره نهضت حسینی در سینما در سال 1385، دبیر همایش‌های سینمای پس از انقلاب و سینمای اشراقی در سال‌های 1385 و 1386، مدرس در دانشگاه و عضو هیأت انتخاب و داور در جشنواره‌های داخلی و خارجی مختلف فعالیت کرده است.  چهاردهمین جشنواره ملی فیلم کوتاه رضوی به همت و مشارکت سازمان سینمایی وزارت فرهنگ و ارشاد اسلامی، بنیاد فرهنگی هنری امام رضا (ع) و اداره کل فرهنگ و ارشاد اسلامی استان گلستان زمستان 1399 در شهر گرگان برگزار خواهد شد. انتهای پیام /‬‬
‫‫ «گل به خودی» برای کودکان ساخته می‌شود , احمد تجری فیلمی در گونه کودکان و نوجوانان می‌سازد. فیلمنامه این اثر نوشته مشترک احمد تجری و لاله قهرمانی است. , به گزارش باشگاه خبرنگاران پویا، فیلم سینمایی «گُل به خودی» به کارگردانی احمد تجری و تهیه‌کنندگی علی قائم مقامی در ژانر کودک و نوجوان به‌زودی ساخته می‌شود. فیلمنامه این اثر نوشته مشترک احمد تجری و لاله قهرمانی است و فضایی رئال، عروسکی و موزیکال دارد. داستان این فیلم قصه آمال و آرزوهای تعدادی کودک است که در پرورشگاه زندگی می‌کنند و به کمک چند عروسک وارد ماجراهایی فانتزی و پراسترس می‌شوند. کیومرث پوراحمد کارگردان سینما به عنوان مشاور کارگردان در این پروژه سینمایی حضور دارد. «گُل به خودی» هم اکنون در مرحله پیش تولید و انتخاب بازیگر قرار دارد و به‌زودی در تهران جلوی دوربین می‌رود. انتهای پیام/‬‬
‫‫ اخبار رادیو و تلویزیون| از نمایش‌های اجتماعی رادیو تا بررسی تلویزیونی ضرب‌المثل‌های فارسی , رادیو پخش مجموعه‌های نمایش کوتاه اجتماعی را آغاز کرده و در شبکه جام‌جم به بررسی ضرب‌المثل‌ها و نوشتار لغات فارسی می‌پردازد. سریال "دفترچه خاطرات" به زودی از کانال آی‌فیلم۲ در کشورهای فارسی‌زبان منطقه پخش می‌شود. , به گزارش خبرگزاری تسنیم، اخبار کوتاه رادیو و تلویزیون را ببینید: پخش مجموعه نمایش کوتاه "طرحی نو" از رادیو نمایش از روز شنبه 17 خردادماه، پخش مجموعه نمایش کوتاه پنج قسمتی «طرحی نو » با موضوعی اجتماعی در رادیو نمایش آغاز می‌شود. این مجموعه رادیویی را مجید حیدری نوشته و در خلاصه داستان آن آمده است : فرید و شادی زوج جوانی‌اند که تحت تأثیر یک برنامه رادیویی، تصمیمات جدیدی برای زندگی‌شان می‌گیرند، این نمایش ایده‌هایی نو برای سبک زندگی زوج‌ها ارائه می‌دهد. «طرحی نو» به تهیه کنندگی فرشاد آذرنیا، کارگردانی داریوش شهبازی و با بازی ایوب آقاخانی و شیما جان قربان به تازگی در اداره کل هنرهای نمایشی رادیو تولید شده است. این مجموعه رادیویی به گویندگی معصومه نورزاد، صدابرداری محمدرضا محتشمی و افکتوری نرگس موسی‌پور از روز شنبه 17 خردادماه ساعت 6:30 دقیقه از رادیو نمایش پخش می‌شود و تکرار آن ساعت 16:45 دقیقه است. بررسی ضرب المثل‌های فارسی در «روز خوش» برنامه «روز خوش» شبکه جام‌جم سیما سه شنبه 13 خرداد ماه به بررسی ضرب المثل ها و نوشتار لغات فارسی می‌پردازد.  حمیدرضا امیرافضلی شاعر و نویسنده سه شنبه13خرداد ماه با حضوردربرنامه «روز خوش» ضرب‌المثل‌های فارسی را بررسی می‌کند. در بخشی دیگر این برنامه، علیرضا زمانی کارشناس ایده‌پردازی به موضوع خلاقیت و نوآوری در سبک زندگی خواهد پرداخت. همچنین مریم مهرآسا مربی اسبق تیم ملی دوچرخه‌سواری بانوان کشور، از مهمانان برنامه سه‌شنبه است. کج‌دار و مریز صحیح است یا کج‌دار و مریض؟ علاقه مندان به زبان و ادب فارسی منتظرپاسخ این سوال دربرنامه فردا «روز خوش» باشند. آیتم «خوش مزه»طرز تهیه دورمانج را به مخاطبان آموزش می دهد و در آیتم «خوش فکرها» با ایمپلنت های دندانی ساخت ایران آشنا می‌شوید. تغذیه افراد دیابتی نیز یکی دیگر از موضوعاتی است که در برنامه سه شنبه به آن پرداخته می‌شود.   برنامه «روز خوش» با نگاه به زندگی از منظر سبک زندگی ایرانی - اسلامی با اجرای محمدامین نبی اللهی و مریم ماهور تلاش می‌کند صبحگاه ایرانی - اسلامی را به نمایش بگذارد. علاوه بر این، در این برنامه اطلاعات، اخبارو رویدادهای امیدبخش به ویژه نمایش پیشرفت های غرورانگیز ایرانیان توسط مهدی آقابیگی به سمع و نظر مخاطبان می‎رسد. مجله صبحگاهی «روز خوش» از دوشنبه تا جمعه ساعت 9 صبح به وقت تهران به تهیه کنندگی حسین علیاری از شبکه جهانی جام‌جم پخش می‌شود. هم‌افزایی شبکه‌های سیما در طرح ملی و قرآنی 1454 جلسه هماهنگی آغاز طرح ملی ، قرآنی 1454 با حضور نمایندگان شبکه‌های مختلف تلویزیون برگزار شد. حجت الاسلام و المسلمین رضایی دبیر علمی محتوایی طرح 1454 در این جلسه گفت: امسال با تصویب ستاد مرکزی این طرح قرآنی، 54 موضوع قرآنی با رویکرد مفهومی و تدّبر در قرآن کریم تدارک دیده شده است. رضایی افزود هسته اصلی این طرح در شبکه قرآن و معارف سیما ، روزانه به مدت 75 دقیقه بصورت زنده به روی آنتن می رود و قرار است هر هفته یک موضوع کلی مانند انسان‌شناسی، آرامش و رضایتمندی، بهداشت و سلامت همراه با آیات مربوطه بیان شود. همچنین قسمتی از برنامه هم به حفظ آیات موضوعی اختصاص داده می‌شود. امسال شروع طرح از 30خرداد ماه با محوریت آیات کاربردی و موضوعی قرآن کریم با محوریت خانواده و سبک زندگی با هماهنگی تمام شبکه‌های سیما، صدا وسیما مراکز استان ها و نهادهای قرآنی کشور در 32 استان کشور برگزار خواهد شد . مستند شبکه یک به روایت بازیگر امام رضا(ع) مجموعه مستند «مرز پرگهر» محصول گروه تاریخ، فرهنگ و هنر و به تهیه کنندگی "کامبیز اخوان صفا" است که از هفته آینده از شبکه یک پخش خواهد شد. این تهیه کننده درخصوص این مجموعه مستند اظهار داشت: «مرز پرگهر» سعی شده است 13 اثر تاریخی و کهن سرزمین مان برای بینندگان معرفی شود. چغازنبیل ( شوش) سازه‌های آبی شوشتر، قلعه کنگلو( سوادکوه)، ارگ راین( کرمان)، روستای صخره‌ای میمند، شهر زیرزمینی ارزانفود، تخت سلیمان(تکاب )، غار قلعه لاپ کمر( اسپهبد خورشید مازندران)، غار کرفتو( دیواندره)، ارگ سریزد( مهریز)، قلعه ایزدخواست( آباده فارس)، رنگین نگاره‌های کهن صخره‌ای سرسورن( کوهدشت لرستان) و قلعه سلاسل(شوشتر) سوژه های این مجموعه‌اند که هر کدام در یک قسمت40 دقیقه‌ای کارگردانی شده و نکات فرهنگی و تاریخی و بعضاً حیرت‌انگیز آنها با صدای "فرخ نعمتی" روایت می‌شود. اخوان تصریح کرد: در این مجموعه سعی شده علاوه بر روایت تاریخ و فرهنگ و ویژگی هایی خاص اثر، زیبایی های مناطق مختلف کشور عزیزمان تصویر شود تا ضمن ایجاد حس غرور، بیننده را به سفر و تماشای این میراث کهن، ترغیب نماید. او با بیان این که این اثر توسط 10 کارگردان در طی یک سال و نیم تولید شده است، افزود: بهمن ابراهیمی، مجید سروینی، جواد وطنی، حامد عزیزی، کمال مطوف، مریم مومن زاده، امیر رضا دریایی، میکائیل شهرستانی، علی قادری، ابوالفضل توکلی، کارگردانان این مجموعه فاخرند. به گفته کامبیز اخوان صفا، در این مجموعه در قسمت هایی مانند چغازنبیل، برای درک بیشتر اثر، از تکنیک‌هایی انیمیشن سه بعدی(3D) برای بازسازی قسمت‌های تخریب شده بهره برده شده است. این تهیه‌کننده اظهار داشت: "نیما عظیمی‌‍نژاد" موسیقی این مجموعه را از نواهای بومی و منطقه‌ای و تاریخی کشور الهام گرفته و ساخته است. کامبیز اخوان صفا در پایان یادآور شد: مجموعه مستند «مرز پرگهر» پیشکشی است هنرمندانه، با زبان تصویر از قدمت تاریخ و فرهنگ کشورمان به هموطنان عزیز و البته برای مخاطب خارجی نیز سندی از ریشه های کهن و سترگ علم و تمدن  این مرز و بوم خواهد بود. این مستند یکشنبه‌ها و سه‌شنبه‌ها حوالی ساعت 23 روی آنتن می رود و اولین قسمت آن 18 خرداد پخش خواهد شد. بحران کاهش جمعیت در مستند «نسل‌کشی» مستند «نسل‌کشی» به تهیه کنندگی و کارگردانی مصطفی خسروی دوشنبه 12 خردادماه ساعت 14 از شبکه پنج سیما پخش می‌شود. این مستند پیرامون وضعیت جمعیت ایران است که روز به روز در حال کاهش است.  این مستند روایت دو استان پر جمعیت و کم جمعیت ایران است که در آن با مردمان این دو استان گفتگو و نظرات آنها پیرامون جمعیت جویا شده است و فرزندانی که آرزوی آنان داشتن خواهر و برادر است و ... مستند «نسل‌کشی» به همت گروه خانواده و کودک شبکه پنج سیما امروز به مدت 41  دقیقه پخش می‌شود. آی‌فیلم سراغ «دفترچه خاطرات» می‌رود سریال «دفترچه خاطرات» به کارگردانی علی نیکومنش به زودی از کانال آی‌فیلم2 در کشورهای فارسی‌زبان منطقه پخش می‌شود. با به پایان رسیدن پخش سریال «غنچه و خاله جون کوکب»، سریال «دفترچه خاطرات» به کارگردانی علی نیکومنش از جمعه 16 خرداد در آی‌فیلم2 روی آنتن می‌رود. این سریال نگاهی عمیق، ظریف و مشفقانه به بخشی از مسائل نوجوانان دارد که به ظاهر کم اهمیت جلوه می‌کند ولی تأثیر پایدار در نوع شکل‌گیری شخصیت و کیفیت زندگی آینده آنان دارد. قهرمان این سریال نوجوانی پانزده‌ساله به نام «مهرزاد» است که با مادر و خواهر دوازده‌ساله‌اش زندگی می‌کند. پدر مهرزاد در پی حادثه‌ای فوت کرده و مادر او امورات زندگی را اداره می‌کند. مهرزاد در طی این مجموعه به تدریج شخصیتش از نوجوانی کم رو، احساساتی و گوشه‌گیر به جوانی اجتماعی، فعال، مسئولیت‌پذیر و آگاه به مسائل پیرامون خانواده و جامعه خود رشد می‌کند. امین ذبیحی دان، ایلیا رفیعی، صابر فرخنده نژاد و آراء منتظرالصدق از جمله بازیگران این سریال‌اند. سریال «دفترچه خاطرات» از جمعه هر روز ساعت 16 به‌وقت تهران و کابل و ساعت 16:30  به‌وقت دوشنبه تاجیکستان راهی آنتن می‌شود. برنامه «ایران» شبکه هیسپان‌تی‌وی برنامه «ایران» از شبکه اسپانیایی‌زبان هیسپان‌تی‌وی، در این قسمت به معرفی هنرمند و نقاش کشورمان، ایران درودی و علم شبیه‌سازی می‌پردازد. برنامه «ایران» در هر قسمت با سفر به نقطه‎ای جذاب از کشورمان دریچه‎ای تازه در برابر دیدنی‌های ایران به روی مخاطبان باز می‌کند. در این قسمت از برنامه «ایران» خبرنگار شیما کاظمی‌ به معرفی هنرمند نقاش، نویسنده، منتقد هنری و استاد دانشگاه برجسته کشورمان، ایران درودی می‌پردازد. وی در سال 1315 در نیشابور خراسان در خانوادهای خوشنام به دنیا آمد. خاندان پدری او از بازرگانان صاحب نام خراسان و خانواده مادری او از بازرگانان قفقازی بودندکه پس از انقلاب شوروی به ایران مهاجرت کردند و در مشهد اقامت گزیدند. در سال 1316 خانواده با توجه به نوع کار پدر به‌هامبورگ می‌روند، اما با شروع جنگ جهانی دوم ناگزیر به بازگشت به مشهد می‌شوند. ایران درودی، به عنوان یکی از بهترین نقاشان جهان شناخته می‌شود و توانسته است بیش از 100 نمایشگاه انفرادی برگزار کند و از طریق آن احساسات خود را بیان کند. یکی دیگر از مقصدهای ما در این هفته شهر کوهستانی ایذه، متعلق به استان خوزستان است، شهری با آثار باستانی که قدمت آن‎ها به صدها سال برمی‌گردد. ایذه از شهرهای خوزستان در قسمت جنوب غربی ایران است. شهری است که بخش بزرگی از تاریخ ایران را در خود نهفته دارد. وجود سنگ‌نبشته‌های دوره عیلام در این شهر نشان‌دهنده باستانی بودن شهر است. ایذه از لحاظ آب و هوا منطقه‌ای گرمسیری محسوب می‌شود، به همین علت معمولا به عنوان مرکز نشین و پایتخت زمستانی بختیاری‌ها انتخاب می‌شد و یکی از مراکز زمستانی عشایر بود. شغل اصلی مردمان شهرستان ایذه کشاورزی و دامداری است این شهر بسیار کهنسال است و در کنار آن آثار فراوانی از دوره عیلامی سلوکی و اشکانی کشف شده است. مجسمه مرد پارتی که در موزه ملی ایران است نیز در جنوب این شهر پیدا شده است. در ادامه نیز به فرایند ساخت محصولات چوبی توسط یک صنعتگر ایرانی، کاری که روح هنرمند را آزاد می‌کند و همچنین علم شبیه‎سازی با تلاش دانشمندان ایرانی پرداخته می‌شود. برنامه «ایران» به تهیه‌کنندگی محمدعلی قاسمی روزهای سه‎شنبه، ساعت 9 به وقت تهران روی آنتن هیسپان‌تی‌وی می‌رود.  انتهای پیام/‬‬
‫‫ معرفی فیلم‌های جشنواره عمار برای تماشای دسته‌جمعی , دبیرخانه جشنواره مردمی فیلم عمار، به مناسبت فرارسیدن سالگرد رحلت امام خمینی (ره)، بسته ویژه‌ای شامل ۱۶ اثر را برای تماشای خانوادگی در این روزها معرفی کرد. , به گزارش ‌باشگاه خبرنگاران پویا، دبیرخانه جشنواره مردمی فیلم عمار، به مناسبت فرارسیدن سالگرد رحلت امام خمینی (ره)، بسته ویژه‌ای شامل 16 اثر را برای تماشای خانوادگی معرفی کرد. مستند 95 دقیقه‌ای «روایت رهبری» به کارگردانی مهدی نقویان اولین اثر از بسته پیشنهادی جشنواره عمار برای تماشا است. این مستند با استفاده از تصاویر آرشیوی بکر و دیده‌نشده‌ای، ماجرای انتخاب حضرت آیت‌الله خامنه‌ای به عنوان رهبر انقلاب را روایت می‌کند. به نقل از «عمار فیلم»، مستند 57 دقیقه‌ای «ولایت فقیه در دو روایت» به کارگردانی حسین فرقدان، دیگر اثر این مجموعه فیلم است که به موضوع نظرات مختلف درباره مسئله ولایت فقیه می‌پردازد. این مستند، راوی لحظه‌هایی از زندگی مراجع و کارشناسان مختلف می‌شود، لحظه‌هایی که با ولایت فقیه گره خورده‌اند. مستند 14 دقیقه‌ای «عبد صالح خدا؛ امام خمینی»، به کارگردانی احمد عبدالرحیمی، اثر بعدی جشنواره عمار به مناسبت فرارسیدن سالگرد رحلت امام خمینی (ره) است. این مستند بر اساس بیانات رهبر معظم انقلاب تدوین شده و برخی از مطالب آن، تاکنون سابقه نشر نداشته‌اند. مستند 19 دقیقه‌ای «اسلام در برابر اسلام» به کارگردانی محمد صمصامی، دیگر اثر این بسته ویژه تماشای خانوادگی است. در این مستند، با تکیه بر دیدگاه‌های حضرت امام خمینی(ره)، تفاوت‌های اسلام ناب و اسلام آمریکایی بررسی و به تبیین رویکرد ایشان در جایگزینی دوگانه «اسلام ناب ـ اسلام آمریکایی» به جای دوگانه «شیعه ـ سنی» پرداخته می‌شود. مستند 15 دقیقه‌ای «خاطرات پرواز» به کارگردانی الهام مدرسی و تهیه‌کنندگی حمیدرضا تینای تهرانی، اثر بعدی این مجموعه فیلم، گزارشی اجمالی از رحلت امام خمینی (ره) و اتفاقات تشییع پیکر مطهر ایشان را به تصویر کشیده است. مستند 8 قسمتی «خامنئی» به کارگردانی ایمن زغیب دیگر اثر بسته پیشنهادی جشنواره عمار برای تماشای خانوادگی است، این مجموعه مستند که هر قسمت آن 74 دقیقه زمان دارد، توسط گروه مستندسازی تلویزیون المنار ساخته شده است و به سیر زندگی مقام معظم رهبری از بدو تولد در سال ١٣١٨ تا انتصاب ایشان به رهبری در سال ١٣6٨ می‌پردازد. مستند 33 دقیقه‌ای «شاگرد امام» از مجموعه مستند «کوچه‌های خورشید» به کارگردانی محمدحجت احمدی‌زر، اثر بعدی این بسته ویژه تماشای خانوادگی است. در این مجموعه، وقایع انقلاب که مربوط به سال‌های قبل یا بعد از آن است، بررسی می‌شود؛ این قسمت، روایت یاران و نزدیکان رهبر معظم انقلاب از دوران مبارزاتی ایشان است. مستند 43 دقیقه‌ای «عیسی خمینی» به کارگردانی محسن سلیمانی اثر دیگری از بسته پیشنهادی جشنواره عمار برای تماشای خانوادگی است. این فیلم، روایتگر داستان زندگی حاج «عیسی جعفری» خادم روزهای حیات امام خمینی (ره) و ارتباط او با رهبر انقلاب اسلامی است. گفتنی است، در این مجموعه آثار در کنار مستندهای ذکر شده، پویانمایی‌های «سلامی برای روح‌الله» به کارگردانی بهروز خندان‌دل، «خاطرات و مخاطرات» به کارگردانی میثم حسینی، «هنر امام» به کارگردانی سعید خلیلی و «رفتار امام با بچه‌ها» به کارگردانی نوروز عباسی به همراه نماهنگ‌های «ولایت و عاشقی» و «برخیزید» برای تماشای خانوادگی درنظر گرفته شده است. علاقه‌مندان برای دریافت، تماشا و اکران این فیلم‌ها می‌توانند به سامانه اکران مردمی جشنواره عمار به نشانی Ekran.AmmarFilm.ir مراجعه کنند. انتهای پیام/‬‬
‫‫ روایت حجت‌الاسلام شب‌زنده‌دار از آشنایی مرحوم آیت‌الله محبوب با رهبر انقلاب , واقعاً خیلی مواظبت به تقوا و خداترسی داشتند، خیلی وقتها من ایشان را در مسیر تشرف به حرم مطهر می‌دیدم، گاهی هم که به من بر می‌خوردند به من توصیه‌های اخلاقی می‌فرمودند. , به گزارش خبرگزاری تسنیم، آیت‌الله حاج شیخ ابوالقاسم محجوب جهرمی در سال 1305 در جهرم متولد شد و دروس اولیه حوزوی را در جهرم آغاز نمود و سپس در شیراز و قم از محضر بزرگان کسب فیض کرد. ایشان جزو شاگردان آیات عظام بروجردی، امام خمینی، اراکی و علامه طباطبایی بود. آیت‌الله محجوب جهرمی روز 8 خرداد 1399 پس از یک دوره بیماری دارفانی را وداع گفت. حضرت آیت‌الله خامنه‌ای پیام تسلیتی بدین شرح صادر فرمودند: «درگذشت عالم پرهیزگار آیت‌الله آقای حاج شیخ ابوالقاسم محجوب رحمةالله‌علیه را به خاندان مکرّم و دوستان و شاگردان و ارادتمندان ایشان تسلیت عرض می‌کنم. از خداوند متعال علوّ درجات این عالم پارسا و پرهیزگار را مسألت می‌کنم.» 99/03/10 بخش فقه و معارف پایگاه اطلاع‌رسانی KHAMENEI.IR در گفت‌وگو با حجت‌الاسلام والمسلمین شب‌زنده‌دار، گوشه‌هایی از زندگی مرحوم آیت‌الله محجوب را بررسی کرده است. * به جهت اینکه مرحوم آیت‌الله محجوب اهل جهرم بودند، باید سابقه آشنایی شما و ایشان به مدت‌ها قبل برگردد، درست است؟ آقای محجوب با والد ما در جهرم تقریباً هم‌سن و سال بودند و درس طلبگی را در جهرم شروع می‌کنند و از محضر بزرگان آنجا مرحوم آیت‌الله آسید ابراهیم حق‌شناس و علمای بزرگی که در جهرم تشریف داشتند بهره می‌برند. از آنجا که پدر ما و آقای محجوب همشهری بودند و با هم وارد حوزه شده بودند، از همان جا دوست بودند و پدر مرحوم آقای محجوب هم آقای محمدجعفر محجوب که من هم ایشان را در کودکی دیده بودم، مرد شریفی بود و پدر ما میفرمودند که ایشان یعنی پدر مرحوم آیت‌الله محجوب خیلی حق به گردن ما دارد به خاطر اینکه هر دوی‌شان را برای ادامه تحصیل طلبگی می‌برد شیراز وشاید از درس معالم و شرح لمعه به شیراز منتقل می‌شوند. در شیراز هم شاگرد بزرگانی مثل مرحوم آیت‌الله آقای آشیخ ابوالحسن حدائق بودند که صاحب کرامت بود و مرد خیلی جلیل‌القدر و بزرگواری بود و این آقایانی است که الان در شیراز هستند و پدر ما شاگرد ایشان بود. و به حدی هم به ایشان عقیده‌ی معنوی داشت که یادم می‌آید پدر ما عبای تابستانی از ایشان گرفته بودند و گویا عبائی بود که مرحوم حدائق با آن عبا تهجد داشتند و نماز شب می‌خواندند. خب یکی از اساتیدی که آیت‌الله محجوب در شیراز داشتند همین آیت‌الله آقای آشیخ ابوالحسن حدائق بودند و همچنین مرحوم آقای آیت‌الله العظمی آسید نورالدین هاشمی که از اعلام و بزرگان آنجا بودند و من از آقازاده‌ی ایشان شنیدم که فرمود یکی از بهترین شاگردان مرحوم آقای هاشمی همین جناب آقای محجوب بودند. * در چه دوره‌ای به حوزه علمیه قم منتقل می‌شوند؟ گمان می‌کنم تا اوائل «سطح» را ایشان و والد ما در شیراز خوانده بودند و بعد به قم منتقل می‌شوند. در قم هم مرحوم آیت‌الله محجوب شاگرد حضرت امام (قدس‌سره) علامه‌ طباطبایی (قدس‌سره) و مرحوم آیت‌الله اراکی بودند و تا همین اواخر با مرحوم آیت‌الله اراکی رضوان‌اللّه علیه ملازمت داشتند و درس ایشان را هم شرکت می‌کردند. *  با این توصیف علاوه بر فقه و اصول، در زمینه تفسیر و فلسفه هم ورود داشتند. بله ایشان درحقیقت جامع معقول و منقول بودند؛ هم در علوم عقلی خدمت بزرگان تلمذ کرده بودند و هم در علوم نقلی. و البته در ادامه ایشان منعطف به کارهای فقهی بود. اگر نگویم همه، اما احتمال می‌دهم که ایشان قسمت زیادی از فقه را نوشتند. چون بعضی وقتها منزل والد ما تشریف می‌آوردند و بعضی از کتابهای فقهی را -برای همان مواردی که داشتند فقه را می‌نوشتند- عاریه می‌گرفتند و من شاید از خود ایشان شنیدم که دارند می‌نویسند. خوب است که حالا مراجعه بشود و اگر ایشان یک نوشته‌ی فقهی دارند از بین نرود و مورد استفاده قرار بگیرد. * شما از آشنایی مرحوم آیت‌الله محجوب و حضرت آیت‌الله خامنه‌ای اطلاع دارید؟ بله حضرت آقا از زمانی که قم تحصیل می‌فرمودند با این جمعی که یکی‌شان هم مرحوم آقای محجوب بودند مرتبط بودند؛ یعنی پدر ما رحمت‌اللّه علیه، جناب آقای محجوب،‌ جناب آقای مؤمن شیرازی، مرحوم آقای آسیدحسن میردامادی، دایی محترم آقا، و مرحوم آقای آسید عبدالرسول شریعتمداری اینها جمعی بودند که در قم با هم دوست بودند و بحث و مباحثه داشتند و آقا با اینها آشنا بودند. چند بار هم حضرت ‌آقا از من سؤال فرمودند که آقای محجوب چطورند و احوال‌پرس ایشان بودند. درس و بحث ایشان در جای خاصی برگزار می‌شد؟ چون ایشان خیلی ظهور رسانه‌ای و حتی در محافل عمومی حوزوی نداشتند. بله ایشان بیشتر حالت انزوا داشت. علی‌رغم فضلی که ایشان داشت اما یک درس عمومی نداشتند اما در مراسم تشییع ایشان چند نفر گفتند که تدریس داشته‌اند که گویا این تدریس، تدریس خصوصی بوده که عده خاصی در منزل و امثال ذلک از ایشان استفاده می‌کردند. شاید یکی از دلایل اینکه ایشان خیلی بروز و ظهور در بیرون و درسهای عمومی نداشتند، سردردی که من از کودکی یادم است که همیشه میگرن و سردرد همراه ایشان بود و خیلی ایشان را آزرده می‌کرد و شاید همین منشأ شده بود که ایشان خیلی در دروس عمومی نیاید ولی خب اهل فضل و دقت و تحقیق بودند. البته از جهت فعالیت‌های اجتماعی در آن اوایل امر یادم هست که ایشان امام جماعت یک مسجدی نزدیک میدان مطهری بودند. * در پیام رهبر انقلاب به صراحت پارسایی و پرهیزگاری ایشان مورد توجه قرار گرفته است. سلوک عبادی و اخلاقی ایشان چگونه بود؟ به شهادت افرادی که همسایه یا از نزدیکان ایشان بودند، در شب‌زنده‌داری و تهجد اهتمام داشتند و نقل  می‌کنند که هر شب یک ساعت و نیم به اذان بلند می‌شدند و تهجد داشتند و گاهی هم که من به ایشان بر می‌خوردم، گاهی از واردات قلبی خودشان بعد از نماز صبح و یا در آن حالات تهجد یک چیزهایی می‌فرمودند. پدر ایشان روحانی نبودند اما از اخیار و معتمدین جهرم بودند و همان‌طور که از کودکی‌ام به یاد دارم، عبا و پالتوی بلندی داشتند و سیما، سیمای شخصی بود که با معنویت و با اخلاص است. علی‌ای‌حال مرحوم آقای محجوب رضوان‌اللّه‌علیه شخصیت مورد احترام و بالایی بود که از حیث پیشینه و سابقه‌ تدین و فضل و علاقه‌مندی به حوزه خیلی مغتنم بود و رفتن این جور افراد ثلمه‌ و خسارت به شمار می‌رود؛ شخصیت‌هایی که برای الگوگیری طلاب و فضلای محترم خیلی باارزشند. ایشان علی‌رغم فضل و دانش بالایی که داشتند، اصلاً خودشان را نمی‌گرفتند و هیچ جایگاهی برای خودشان قائل نبودند و خیلی عادی رفتار می‌کردند و کارهایشان را خودشان انجام می‌دادند. ایشان واقعاً خیلی مواظبت به تقوا و خداترسی داشتند. خیلی وقتها من ایشان را در مسیر تشرف به حرم مطهر در مسیر می‌دیدم. گاهی هم که به من بر می‌خوردند به من توصیه‌های اخلاقی می‌فرمودند؛ مثلاً راجع به درس می‌فرمودند باید مواظب باشی مطالب را درست بیان بکنی، اینها مسئولیت دارد. یادم است در نوجوانی یا اوایلی که من طلبه شده بودم، ایشان می‌فرمودند خب درس می‌خواهی بخوانی برای چه؟ می‌خواهی مجتهد بشوی؟ حالا مجتهد بشوی که چه بشوی؟ می‌خواهی عمل کنی خب حالا عمل کن! مرد شریفی بودند و رضوان خدا بر ایشان باشد. حضرت آقا هم که به ایشان توجه داشتند و احوالشان را می‌پرسیدند علی‌القاعده برای همین حالت استقامت و معنویت و بالاخره تعهد به طلبگی و روحانیت و اینها که از جوانی از ایشان سراغ داشتند بوده است. وقتی به رحمت خدا رفتند، آقا با سماحتشان فرمودند که در حرم مطهر حضرت معصومه سلام‌الله‌علیها دفن شوند و بحمداللّه در حرم مطهر دفن شدند. این اتفاق، هم از عنایت آقا بود هم از خوبی خود ایشان که خدای متعال بالاخره این پاداش را به ایشان داد که در جوار حضرت معصومه علیه‌السلام دفن بشوند و ان‌شاءالله مورد عنایات ویژه‌ی حضرت هم باشند. انتهای پیام/‬‬
‫‫ داوری ۴۹۱۰ عکس در سومین جشنواره «هشت» , با دریافت ۴۹۱۰ عکس از ۶۲۸ هنرمند عکاس در دبیرخانه سومین جشنواره «هشت»، مرحله نخست داوری آثار آغاز شد. , به گزارش باشگاه خبرنگاران پویا به نقل از روابط عمومی سومین جشنواره عکس تلفن همراه «هشت»، با پایان یافتن مهلت ارسال آثار به سومین جشنواره عکس «هشت» داوری آثار آغاز شده است. در این دوره از جشنواره که دارای 3 بخش «جلوه‌های نشاط و شادی در تمام زوایای زندگی ایرانی اسلامی»، «جلوه‌های شادی در حرم مطهر رضوی و سایر بقاع متبرکه» و «همدلی اجتماعی» است، 628 هنرمند عکاس با 4910 عکس شرکت کردند، که تعداد محدودی از آثار ارسالی به علت نقض یکی از قوانین جشنواره نظیر ثبت‌نکردن تصویر با دوربین گوشی یا ارسال پس از پایان پذیرش آثار، به بخش داوری راه نیافتند. استان‌‌های خراسان رضوی، تهران، اصفهان و فارس به ترتیب بیشترین شرکت‌کننده را در جشنواره دارند. نکته جالب اینکه بیش از 50 درصد شرکت‌کنندگان دارای تحصیلات سطح کارشناسی و بالاتر هستند. محمود مروتی، مسعود زنده روح کرمانی و کیارنگ علایی هیأت داوران سومین دوره جشنواره عکس «هشت» هستند که داوری آثار رسیده به جشنواره را آغاز کرده اند و با پایان یافتن این مرحله، بخش نهایی داوری آثار آغاز خواهد شد. با برنامه‌ریزی صورت گرفته، پایان خرداد 99 اسامی پذیرفته‌شدگان از طریق تارنمای جشنواره به نشانی https://royayebehesht.ir اعلام خواهد شد و دبیرخانه جشنواره درصدد برگزاری رویدادی متفاوت برای آیین اختتامیه است که با پروتکل‌های بهداشتی سازگار باشد. سومین جشنواره عکس هشت از سری برنامه‌های هفدهمین جشنواره بین‌المللی امام رضا(ع) است که توسط «نقش رویای بهشت» و با همراهی روابط عمومی وزارت فرهنگ و ارشاد اسلامی برگزار می‌شود و دبیری آن بر عهده وجیه‌اله شیرمحمدی است. انتهای پیام/‬‬
‫‫ اطلاعیه اداره‌کل هنرهای نمایشی درباره تعطیلی تئاتر استان‌ها , اداره‌کل هنرهای نمایشی سومین گزارش خود را در رابطه با رصد و پیگیری شرایط و مشکلات گروه‌های نمایشی و تماشاخانه‌های خصوصی در وضعیت همه‌گیری بیماری کرونا این بار با تمرکز بر تئاتر استان‌ها منتشر کرد. , به گزارش تسنیم، اداره‌کل هنرهای نمایشی سومین گزارش خود را در رابطه با رصد و پیگیری شرایط و مشکلات گروه‌های نمایشی و تماشاخانه‌های خصوصی در وضعیت همه‌گیری بیماری کرونا این بار با تمرکز بر تئاتر استان‌ها منتشر کرد. متن گزارش شماره 3 این اداره‌کل پس از بررسی شرایط موجود تئاتر استان‌ها به شرح زیر است: 1- به غیر از استان‌های لرستان، جنوب کرمان، مرکزی، مناطق آزاد اروند و قشم مجموعاً 29 استان کشور اطلاعات مربوط به گروه‌ها و نمایش‌های تعطیل‌شده را در سایت ایران‌تئاتر بارگذاری کرده‌اند. 2- از مجموع 466 اثر نمایشی  در 29 استان کشور، طبق بررسی‌های اولیه 173 اثر نمایشی در حال اجرا و 255 اثر در حال تولید یا در نوبت اجرا بوده‌اند که در این ایام از فعالیت بازمانده‌اند. 3- هنرمندان کانون سرگرمی‌های نمایشی، مجموعا 229 نفر بودند که از فعالیت دائمی خود بازمانده‌اند. 4- هنرمندان و نمایشگران خیابانی طبق اعلام دفتر مربوطه (به‌غیر از استان قم)، مجموعاً 890 نفر بودند که از فعالیت فصلی خود بازمانده‌اند.   5- طبق اطلاعات اعلامی از 7 استان آذربایجان غربی، اصفهان، چهارمحال و بختیاری، خراسان رضوی، فارس، قم و مازندران 20 تماشاخانه خصوصی با ظرفیت 756 صندلی در این ایام تعطیل شده‌اند. از دیگر استان‌ها متأسفانه آماری ارائه نشده است. 6- با توجه به اطلاعات کامل ارائه‌شده در پیوست این خبر، چنان‌چه گروه‌های نمایشی مغایرتی در اطلاعات منتشرشده مشاهده می‌کنند می‌توانند تا تاریخ سه‌شنبه 20 خرداد با مراجعه به کارشناسان تئاتر ادارات کل فرهنگ و ارشاد اسلامی استان خود نسبت به اصلاح و تکمیل آن اقدام کنند. بدیهی است در این خصوص دفتر هماهنگی تئاتر استان‌های اداره‌کل هنرهای نمایشی آماده راهنمایی و پاسخگویی به همکاران محترم خواهد بود. سه فایل pdf  با عناوین «اجراهای تعطیل شده در استان‌ها»، «نمایش‌های در حال تولید استان‌ها» و «تماشاخانه‌های خصوصی در استان‌ها» پیوست خبر شده است. انتهای پیام/‬‬
‫‫ سازمان اوقاف برای ثبت‌نام ارزیابان فراخوان داد/ ساماندهی فرآیند کارشناسی و ارزیابی موقوفات , سازمان اوقاف از تمامی کارشناسان و مشاوران ارزیاب که با این سازمان همکاری یا تمایل به همکاری دارند، خواست تا نسبت به ثبت‌نام در سامانه میز خدمت الکترونیکی این سازمان به نشانی my.oghaf.ir اقدام کنند. , به گزارش تسنیم، سازمان اوقاف و امور خیریه در نظر دارد نسبت به ساماندهی و سیستمی کردن فرآیند کارشناسی و ارزیابی رقبات موقوفات اقدام کند و به همین منظور تمامی کارشناسان و مشاوران ارزیاب که با سازمان اوقاف همکاری و یا تمایل به همکاری دارند، می‌توانند در سامانه میز خدمت الکترونیکی سازمان اوقاف و امور خیریه به نشانی my.oghaf.ir ثبت‌نام کنند.‬‬
‫‫ شبکه نمایش خانگی| رجبی فروتن: سریال‌های نمایش خانگی باید بی‌رحمانه نقد شود/ سکوت قانون درباره پول‌های مشکوک در نمایش خانگی , سازمان سینمایی باید نسبت به شبکه نمایش خانگی و سریال‌های در حال ساخت، نظارت دقیق‌تر و برنامه ریزی شده‌تری را اعمال کند. , به گزارش خبرنگار فرهنگی خبرگزاری تسنیم، شبکه نمایش خانگی خصوصاً در ایام تعطیلی سینماهای کشور توانست بیشتر از گذشته مخاطبین را به خود جذب کند. این موضوع همراه بود با نمایش سریال‌های مختلف خانگی که برخی از آنان فصل‌های اولشان را پخش می‌کردند و برای همین توانستند بیشتر دیده شوند. سریال‌های شبکه نمایش خانگی قبلاً نیز مورد نقد رسانه‌ها چه از نظر کیفی و زیبایی‌شناسی و چه از نظر محتوایی قرار گرفتند اما با نمایش برخی از اپیزودهای این سریال‌ها به نظر می‌رسد که بار دیگر جای نقد چه از نظر کیفی و چه محتوایی جدی شده است. خصوصاً آنکه برخی از این نمایش‌های در روزهایی که قسمت‌های این سریال‌ها تا نیمه راه رسیده بود مرتباً مورد نقد و اعتراض مخاطبین قرار می‌گرفتند، یکباره با موج تشویق‌ و تحسین عده‌ای در پتلفرم‌ها روبرو شدند. نکته مهم دیگر در زمینه نمایش خانگی تجمیع بخش سینما با شبکه نمایش خانگی است که به نظر می‌رسد منجر به عدم نظارت بهتر و دقیق‌تر نمایش خانگی شده است. صحبت درباره تمام این مسائل و دیگر موضوعات گفته نشده بسیار است و می‌توان برای هرکدام به سراغ کارشناسی رفت اما ما معتقدیم که باید مدیران سینمایی در این زمینه پاسخ‌گو باشند. بنابراین این بار با یکی از مدیران سازمان که در حوزه نقد مطالب متعددی را منتشر می‌کند و بیشتر به عنوان کارشناس فرهنگی معرفی می‌شود گفتگوی کوتاهی داشته باشیم. سعید رجبی فروتن عضو حوزه ریاست سازمان سینمایی به پرسش‌های خبرنگار خبرگزاری تسنیم پاسخ داد. راه اصلی ارتقای شبکه نمایش خانگی نقدهای جدی و حرفه‌ای است *شبکه نمایش خانگی در چندسال گذشته از گستردگی بیشتری برخوردار شده است. چه در حوزه تولید و چه در حوزه نمایش آثار مستند، سریالی، انیمیشن و فیلم‌های بلند و کوتاه؛ اما در عین حال متوجهیم که این حوزه بزرگ و مهم دارای بخش مجزا برای نظارت و بررسی دقیق ندارد در حالی که قبل از آن این بخش برای صدور پروانه ساخت و نمایش دارای قسمتی بود که مسئولین مربوطه خود را داشت. اما در حال حاضر همان بخشی که مسئولیت پروانه ساخت و نمایش را در سینما دارد مسئول شبکه نمایش خانگی است. به نظر می‌رسد که این رویکرد منجر به این شده است که نظارت دقیق‌تر از نظر کیفی، فنی، محتوایی و هنری وجود نداشته باشد. نظر شما چیست؟ در دهه 80 و تا  چند سال قبل صدور پروانه نمایش و امور مربوط به فعالیت مؤسسات ویدئو رسانه‌ای به صورت متمرکز در نمایش خانگی بود و اما صدور پروانه ساخت آثار غیر سینمایی (تله فیلم) در اداره کل نظارت بر نمایش سینمای حرفه‌ای صورت می‌گرفت. خواسته من همواره این بود که 0 تا 100 کلیه امور مربوط به نمایش خانگی یکجا متمرکز باشد. در سال‌های جدید به تناسب امور اداری و تشکیلاتی سازمان سینمایی، فارغ از مدیا و فرمت، امور  مربوط به پروانه ساخت و تولید را در یک اداره و نمایش را در اداره دیگری راه اندازی کردند و اداره سومی هم برای مجامع و تأسیس  شرکت‌ها وکانون‌های فیلمسازی صورت گرفت.  در هر حال این روش و شیوه تازه‌ای است برای پیشبرد امور مروبط به سینما و نمایش خانگی که با گذشت زمان نقاط ضعف و قوت آن را می‌شود درآورد و بازنگری کرد و حتی ساختارهای تازه‌ای ایجاد کرد.  نمایش خانگی اما درباره سوال اصلی شما که به نوعی انگیزه این مصاحبه می‌تواند باشد باید بگویم که مطمئن باشید که در ساختار اداری و تشکیلات آنقدر انعطاف وجود دارد که اگر مشکلاتی بر سر راه قرار بگیرد می‌توان با تغییراتی فضا را متحول کرد. درباره بحث محتوایی باید بگویم که به نظرم با تغییراتی که در این یک دهه صورت گرفته است در این حوزه چندان دچار مشکل نیستیم. همانطور که می‌دانیم اعضای شورای پروانه ساخت و نمایش اشخاص حقیقیند که به این شورا دعوات شده‌اند و مشغول کار کارشناسیند که نوعاً چهره‌های فرهنگی و مدیران سازمان صداوسیما و یا هنرمندانی هستند که سوابق قابل اعتنایی در کارنامه خود دارند که فارغ از حواشی که در فضای سینمایی ایجاد می‌شود مشغولند و البته کارنامه هر کدام به طور مجزا قابل بررسی و نقد می‌تواند قرار بگیرد. اما برای ارتقای محتوایی، زیبایی‌شناسی و کیفی اثار شبکه نمایش خانگی خصوصاً سریال‌ها باید فعالیت‌‌های در حوزه‌هایی مانند نقد صورت بگیرد. افرادی که در حوزه نقد شگردمند و حرفه‌ای ورود دارند به نظرم باید نه تنها از نظر محتوایی بلکه از نظر هنری و فنی بی‌رحمانه نقد بکنند تا در نهایت به ورژن‌های بهتری به این گونه آثار در نمایش خانگی برسیم. بازخوردهای اجتماعی ثابت کرده است که در تغییر فضا مؤثر است * در حوزه نقد رسانه‌های مختلف مدت‌ها است با سلایق گوناگون در حال نقد سریال‌های شبکه نمایش خانگی‌اند اما به نظر نمی‌رسد که اتفاق خاصی در این حوزه رخ داده باشد؟ تأثیرات نقد اجتماعی  وفرهنگی در کوتاه مدت ظاهر نمی‌شود بلکه نقدها و نظرات اعضای شوراهای پروانه نمایش و ساخت می‌تواند درصد کمی در روند فیلمنامه و ساخت تغییر ایجاد کند. اما در دراز مدت در کشف و طراحی داستان‌ها می‌تواند تغییراتی را ایجاد کند که فضای سریال‌ها و نمایش‌های خانگی مطمئناً تغییر ایجاد کند. به عنوان مثال سینمای ما در ساخت آثار تینیجری و یا سینمای انتقادی راه افراط را داشت طی می‌کرد که با بازخوردهای اجتماعی و نقدها به سمت منطقی‌تری حرکت کرده است. از طرف دیگر معتقدم با ورود چهره‌های موفق‌تر و حرفه‌ای‌تر در حوزه نمایش خانگی کم‌کم فضای این سریال‌ها نیز می‌تواند تغییر بکند. البته این به معنی این نیست که تمام سریال‌ها و آثار این حوزه متحول می‌شود اما غلبه به سمت نمایش‌های کیفی‌تر و جذاب‌تر با محتوای بهتر خواهد رفت. مدیران نظارتی سازمان باید پاسخگو باشند *با این دو دیدگاه شما که باید نقد صورت بگیرد و ورود چهره‌های حرفه‌ای‌تر در نمایش خانگی می‌تواند این فضا را دچار تحول کند موافقم اما پس وظیفه سازمان سینمایی در این حوزه چیست؟  حتماً مدیران نظارتی و اعضای پروانه ساخت باید در این حوزه پاسخ‌گو باشند. شاید نظرات آنان در این زمینه بتواند دیدگاه جدیدی به منتقدین سینما اضافه کند. در مدت زمانی که مدیریت داشتم و یا از اعضای شوراها بودم تلاش می‌کردم که با کامنت‌ها و دیدگاه‌های مردم تعامل داشته باشم و از این طریق سیاست‌هایی که در حوزه اختیار من بود را بازنگری کنم. علاوه بر این معتقدم هیچ کاری نیست که خلأها و نقصان‌هایی در حوزه کیفی و محتوایی نداشته باشد. البته زاویه دید و نگاه ما نیز مؤثر است. امر، امر نسبی است اما این کلیت را قبول دارم که این آثار باید مورد نقد جدی قرار بگیرند. از طرف دیگر نهادهای رسانه‌ای حاکمیت نیز در این میان نقدها و نقطه نظرات خود را با ما در میان می‌گذارند تا اگر قصور و کوتاهی از طرف مدیران سازمان سینمایی رخ داده است متوجه آن شویم. البته بازخوردهای منفی که از طرف مردم و یا نقدها می‌شود هم نباید منجر به این شود که گویا هیچ کدام از مدیران سینمایی اهمیتی نسبت به این موضوع ندارند.  *در همین نقدها بی‌رحمانه‌ای که می‌گویید باید نوشته شود در مدت زمان نه چندان کوتاهی فراوان از نظر کیفی و فنی نقد صورت گرفته است. به نظرم نوعی تقلیل‌گرایی و عادی‌سازی درباره نمایش خانگی در نگاه شما وجود دارد. البته سخن من این است که آن را امر غیرعادی جلوه نکنیم؛ نه مسأله محتوا را و نه رویکرد مدیران سازمان را. حرف من اتفاقاً از این نظر این است که باید نقد با سینماگر و نویسنده به صورت جدی برخورد کند و از مدیران سازمان سینمایی هم پرسش شود تا به غنایی در این بحث برسیم. یک نکته نیز نباید فراموش شود که بسیاری دنبال مقاصد سیاسیند تا با زمین زدن وزارت فرهنگ و ارشاد اسلامی و سازمان سینمایی عملاً آنها را بی‌ربط به این حوزه بدانند و بخواهند سازمان سینمایی را در بخش نمایش خانگی منفعل کنند. *من هم کاملاً با شما موافقم و اتفاقاً تمام گفتمان ما این است که نه تنها به سازمان سینمایی این موضوع مربوط نیست بلکه باید به صورت جدی ورود کند. سؤال پایانی من درباره نظارت مالی و اقتصادی این حوزه است. همانطور که می‌دانیم اتفاق تلخ و بدی در این حوزه بعد از کشف اسناد مالی سریال شهرزاد رخ داد که معلوم شد بدون شک پول‌های کثیف و سرمایه‌ای که متعلق به مردم است در این سریال ورود داشته است. فکر نمی‌کنید که سازمان باید در این باره تصمیمی بگیرد؟  واقعیت این است که قانون‌گذار چنین نقشی را برای ما قائل نیست که در این زمینه ورود کنیم تا ببینیم که از چه طریقی پول‌ها برای این بخش هزینه شده است. اما اگر این وظیفه برای ما تعیین شود قطعاً ورود خواهیم کرد. انتهای پیام/‬‬
‫‫ حسینیان: انتخاب مقام معظم رهبری دموکراسی‌ترین نوع انتخاب در تاریخ سیاسی بشر است , حجت‌الاسلام والمسلمین حسینیان رئیس مرکز اسناد انقلاب اسلامی در مراسم رونمایی از کتاب «سند انتخاب» گفت: انتخاب مقام معظم رهبری منطقی‌ترین و دموکراسی‌ترین شیوه انتخابی بود که مستقیما توسط نمایندگان مردم صورت گرفت. , به گزارش خبرنگار فرهنگی خبرگزاری تسنیم، رونمایی از کتاب «سند انتخاب» با حضور حجت‌الاسلام والمسلمین حسینیان رئیس مرکز اسناد انقلاب اسلامی، آیت‌الله مجتهد شبستری، آیت‌الله غلامرضا مصباحی مقدم از اعضای مجلس خبرگان رهبری و جمعی از اصحاب رسانه در کتابخانه مرکزی پارک‌شهر برگزار شد. در این مراسم حجت‌الاسلام والمسلمین حسینیان با اشاره به رونمایی کتاب سند انتخاب گفت: مسئله ولایت فقیه جزء ماهوی اسلام است ولایت رسول خدا و پس از آن ولایت علی‌بن ابیطالب و فقها فصل تعریف جامعه اسلام است و بدون شناخت ولایت اسلام شناخته نخواهد شد. در پاسخ به شبهه‌ای که در مورد خاتمیت مطرح می‌کنند شیعه معتقد است که اگرچه باب وحی بسته شده اما باب الهام و علوم انتقالی از رسول خدا به علی‌بن ابیطالب و ائمه باز است و با خاتمیت، تشریع، قانونگذاری و تبیین دین منقطع نشد و به اتمام نرسید. یکی از کارکردهای ولایت فقیه نیز همین است و ادامه خاتمیت به شمار می‌رود. وی افزود: شیوه انتخاب رهبری در تشییع به دموکراسی‌ترین نوع انتخاب در تاریخ سیاسی بشر بوده است. برای مثال انتخاب حضرت امام خمینی را نگاه کنید؛ نه حزبی، نه نیرویی و نه سازمانی آهنین داشت اما بر اثر مرور زمان و کشف مردم از علم امام و نوع زیستن ایشان امام خمینی به عنوان رهبری بی‌بدیل مقبول قاطبه ملت قرار گرفت این شیوه نه توسط ملکه و نه توسط آرای الکترال بلکه براساس کشف مردم کوچه و بازار مشخص شد و مردم به امام خمینی ایمانی قلبی و باورمند آوردند. انتخاب مقام معظم رهبری به رهبری منطقی‌ترین و دموکراسی‌ترین شیوه انتخاب بود عده‌ای از خبرگان یعنی آگاهان به مسائل رهبری توسط مردم مستقیما انتخاب شدند و فردی که دارای شرایط لازم بود را انتخاب کردند. بایید مقایسه‌ای بکنیم تا ببینیم رهبری در این دنیای تاریخ و پر از دشمن چگونه این انقلاب و نظام را رهبری کرده است تا جایی که توانسته آمریکا را به زانو درآورده و چنان شکستی را بر او تحمیل کند که وقتی نفتکش‌های ایرانی به سمت ونزوئلا می‌روند علیرغم تمام تهیدات آمریکایی‌ها قدرت هیچ نوع جسارتی را نداشته باشند. وی با اشاره به کتاب سند انتخاب گفت: این اثر کتابی بر مبنای اسناد کتبی، صورتی، تصویری و تاریخ شفاهی کسانی است که در مجلس انتخابات رهبری در آن زمان حضور داشتند و مستندترین کتاب در پاسخ به کسانی است که شبهاتی پیرامون رهبری ایجاد کردند این کتاب که توسط آقای دکتر محسن سام نوشته شده است کتابی روان، ساده، ادبی، همه فهم و مستند است. در بخش دیگر این جلسه آیت‌الله مصباحی مقدم از اعضای مجلس خبرگان رهبری صحبت کرد و گفت: ولایت فقیه ولایت اصلی ائمه است بنابراین مشروعیت رهبری امری است مسلم و قطعی. در عصر غیبت تمام ائمه ما شیعیان را به فقهی با خصوصیات مشخص ارجاع می‌دهند. نکته مهمی که وجود دارد این است که می‌گویند شما مردم به سمت‌شان بروید بنابر این تکلیف اول بر دوش مردم است و آنان باید قیام به قسط کنند آنان هم باید برای حکومت‌شان از بین کسانی که ویژگی‌های فقیه را دارند فردی را برگزینند. بدون شک اگر فقیهی با قدرت بیاید و بر مردم مسلط شود ولایت نخواهد داشت بلکه آن فقیهی ولایت دارد که اقبال و پذیرش عمومی مردم را داشته باشد. وی افزود: مگر می‌شود بین رهبر انقلاب اسلامی و رهبران جهان مقایسه‌ای کرد رهبران جهان غالبا شخصیت‌های کم‌مایه‌ای هستند و فاصله‌ای عظیم از نظر علمی بین رهبر انقلاب و آنان وجود دارد. نکته مهم دیگر این است که مقایسه‌ای کنیم بین رهبر انقلاب و رهبران ایران در قبل از انقلاب اسلامی به یاد داشته باشید که رضاخان را انگلیسی‌ها آوردند و سپس محمدرضاشاه چگونه آمد در حالی که مردم هیچ نقشی نداشتند. انتهای پیام/‬‬
‫‫ شکایت از بانک‌ها به خاطر برداشت اقساط وام چاپ , رئیس تعاونی چاپخانه‌داران تهران از شکایت به بانک مرکزی برای برداشت اقساط وام برخی چاپخانه‌داران بدون اجازه آنها در مدت امهال اقساط بانکی خبر داد. , غلامرضا شجاع، رئیس تعاونی چاپخانه‌داران تهران، در گفت‌وگو با خبرنگار فرهنگی خبرگزاری تسنیم،‌ از پیگیری شکایت عده‌ای از فعالان صنعت چاپ در خصوص برداشت غیرمجاز بانک‌ها از موجودی حساب این افراد به منظور اقساط تسهیلات در دورانی که دولت به بانک‌ها امهال سه ماهه در پرداخت اقساط را بخشنامه کرده بود، خبر داد. وی در این‌باره گفت:  پیش از این در اردیبهشت ماه اقساط وام‌هایی که فعالان صنف چاپ برای خرید مواد اولیه و دستگاه‌های چاپ دریافت کرده بودند،‌ بدون اجازه از حساب آن‌ها برداشت شده بود. ما در این خصوص به بانک مرکزی شکایت کردیم و حالا بانک مرکزی با بررسی پرونده‌ها موضوع را به بانک مربوطه ارجاع داده و خواستار رسیدگی شده است. بر این اساس بانک مرکزی حق را به فعالان صنف چاپ که اقساط وام بدون اجازه از حساب آن‌ها برداشت شده، داده است. شجاع همچنین با انتقاد از رویه تعزیرات در شناسایی انبارهای احتکار کاغذ یادآور شد: در هفته‌های گذشته اخباری مبنی بر کشف انبار احتکار کاغذ a4 منتشر شد؛ این در حالی است که در حوزه کاغذ a4 کشف چند هزار بسته احتکار محسوب نمی‌شود،‌ زیرا با توجه به مصرف این نوع کاغذ معمولاً ادارات 100 بسته 100 بسته خریداری می‌کنند‌، اگر 100 هزار بسته کشف شده بود،‌ احتکار بود و اگرنه مقدار کمتر مصرف یک‌ماه چند اداره دولتی است. وی گفت: این گونه اقدامات  تعزیرات ناشی از کم‌کاری انجمن واردکنندگان کاغذ و اتحادیه فروشندگان است که نتوانسته‌اند تعزیرات را در این خصوص توجیه کنند. از سوی دیگر مدت‌ها است که برای خرید و فروش کاغذ فاکتوری صادر نمی‌شود؛ بنابراین نمی‌توان چندان خرده گرفت که چرا محموله‌ای فاکتور خرید ندارد. انتهای پیام/‬‬
‫‫ پژمانفر: دولت به مصوبات قرآنی مجلس دهم اعتنا نمی‌کرد , رئیس فراکسیون قرآن و عترت دهمین دوره مجلس شورای اسلامی گفت: کارهای قرآنی که در مجلس دهم به تصویب می‌رسید گاهاً از ناحیه دولت اجراء نمی‌شد. , به گزارش خبرنگار فرهنگی خبرگزاری تسنیم، در میانه چالش‌هایی که این سال‌ها در عرصه فعالیت‌های قرآنی وجود داشت که مهم‌ترین آن، کاهش چشمگیر بودجه قرآنی سال گذشته بود، بیشترین توقع و انتظارات جامعه قرآنی از نمایندگان یازدهمین دوره مجلس شورای اسلامی این است که وضعیت بودجه قرآنی و اهتمام به فعالیت‌های قرآنی را بیش از گذشته مورد توجه‌شان قرار دهند. محمدباقر قالیباف رئیس یازدهمین دوره مجلس شورای اسلامی روز گذشته در نخستین نطق پیش از دستور خود در صحن علنی (یکشنبه، 11 خرداد 99) مانیفست و نقشه‌راه و گفتمان حاکم بر مجلس یازدهم را تشریح کرد. یکی از مهم‌ترین محورهای نطق رییس مجلس، اهتمام به مقوله فرهنگ بود. وی گفت که فرهنگ، همیشه از مهم‌ترین اولویت‌ها بوده، اما با آن برخورد شعاری شده است. حجت‌الاسلام نصرالله پژمانفر رئیس فراکسیون قرآن و عترت دهمین دوره مجلس شورای اسلامی و عضو یازدهمین دوره مجلس نیز در گفت و گو با خبرنگار فرهنگی خبرگزاری تسنیم عنوان کرد که در دهمین دوره مجلس شورای اسلامی، تلاش‌های زیادی انجام شد تا مسیر فعالیت‌های قرآنی هموار شود؛ به ویژه اینکه در افزایش بودجه قرآنی جلسات و رایزنی‌های زیادی صورت گرفت اما کارهایی که از سوی مجلس به تصویب می‌رسید گاهاً از ناحیه دولت اجراء نمی‌شد. وی وضعیت مجلس یازدهم را متفاوت از مجلس دهم عنوان کرد  و گفت: وضعیت مجلس یازدهم در شرایط خاصی قرار دارد. امیدواریم نمایندگان مجلس یازدهم با انجام اقدامات انقلابی، بستری برای پیشبرد جریان قرآنی کشور داشته باشند. انتهای پیام/‬‬
‫‫ سریال "می‌جان" دوباره راه افتاد , تصویربرداری مجموعه تلویزیونی "می‌جان" به کارگردانی مرجان اشرفی‌زاده و تهیه‌کنندگی سعید پروینی از اوایل تیرماه جلوی دوربین می‌رود. , به گزارش خبرگزاری تسنیم، مرجان اشرفی‌زاده کارگردان سینما و تلویزیون گفت: از نیمه اسفندماه به دلیل شیوع بیماری کرونا تصویربرداری مجموعه را که در شمال کشور انجام می‌شد متوقف کردیم. هم اینک در حال پیش تولید بخش‌های باقی‌مانده‌ایم که اوایل تیرماه بتوانیم تصویربرداری را از سر بگیریم. وی در ادامه درباره امکان تغییر لوکیشن از شمال کشور توضیح داد: گروه تولید تلاش دارند لوکیشن اصلی را در اطراف تهران جستجو کنند. اگر بتوانند  لوکیشن مناسبی را پیدا کنند بخش‌هایی را در اطراف تهران جلوی دوربین خواهیم برد اما هنوز لوکیشن مناسبی پیدا نشده است. مرجان اشرفی‌زاده در این مجموعه تلاش دارد داستانی عاشقانه و اجتماعی را روایت کند. پیش‌تر قرار بود این مجموعه از شبکه سه سیما برای شب های ماه رمضان پخش شود که میسر نشد. بهروز شعیبی، الهام کردا، امیررضا دلاوری، پرویز فلاحی پور، مریم بوبانی، رویا حسینی، گیتی قاسمی، سیاوش چراغی‌پور، رها خدایاری، وحید آقاپور، مجید پتکی، معصومه قاسمی‌پور، فریده دریامج، محمدعلی فرمند، شهروز آقایی‌پور، سونیا سنجری، مریم شعبانی، رضا جوشنی، مهدی فریضه و هاله گرجی به ایفای نقش می‌پردازند. انتهای پیام/‬‬
‫‫ ۳ روایت انتخاب آیت‌الله خامنه‌ای به رهبری که در مجلس خبرگان نقل شد/ "سند انتخاب" سندیت دارد , آیت‌الله مجتهد شبستری عضو مجلس خبرگان رهبری در مراسم رونمایی از کتاب سند «انتخاب ۳» روایت از زبان امام خمینی که درباره انتخاب آیت‌الله خامنه‌ای به رهبری بود و در جلسه خبرگان رهبری مطرح شده بود را تعریف کرد. , به گزارش خبرنگار فرهنگی خبرگزاری تسنیم، مراسم رونمایی از کتاب سند انتخاب روایتی از برگزیدن رهبری انقلاب اسلامی پس از امام خمینی با حضور حجت‌الاسلام والمسلمین حسنیان رئیس مرکز اسناد انقلاب اسلامی آیت‌الله مجتهد شبستری، آیت‌الله غلامرضا مصباحی مقدم از اعضای مجلس خبرگان رهبری و اصحاب رسانه در سالن کتابخانه عمومی پارک شهر برگزار شد. در این جلسه آیت‌الله مجتهد شبستری از اعضای مجلس خبرگان رهبری و عضو اولین دوره مجلس خبرگان رهبری گفت: درباره ولایت فقیه در کتب فقهی ادله فراوانی اقامه شده است، مخصوصا کتاب ولایت فقیه امام خمینی که در آن ادله زیادی آمده است. باید توجه داشت مسئله حاکمیت فقهی در زمان غیبت از بدیهیات عقلی است و روایات زیادی از ائمه معصومین وجود دارد که هر کدام ادله‌ای از ولایت فقیه بشمار می‌رود. برای مثال در خطبه 173 نهج‌البلاغه امام علی(ع) می‌فرمایند: ای مردم به درستی سزاوارترین مردم به امر خلافت و امامت کسی است که نیرومندترین و تواناترین فرد نسبت به حکومت‌داری، اسلام‌شناس تمام است و داناترین فرد به ا حکام اسلامی به شمار می‌رود. آیت‌الله شبستری با اشاره به برگزاری جلسه خبرگان رهبری در روز 14 خرداد سال 1368 گفت: شامگان 13 خرداد بود که از دبیرخانه خبرگان زنگ زدند و گفتند فردا ساعت 9 صبح جلسه است. در آن شب ما از فقدان شخصیت بی‌بدیل و بی‌نظیر امام خمینی ناراحت بودیم و نگران بودیم که آینده این کشور بعد از رحلت امام چه خواهد شد. همان شب جمله‌ای را یادم آمد که امام خمینی درباره رهبری آیت‌الله خامنه‌ای مطرح کردند و بارقه‌ای از امید در دلم زنده شد. صبح روز بعد جلسه تشکیل شد و در ابتدا وصیت‌نامه امام قرائت گردید. بعدازظهر همان روز، اولین بحث به موضوع تعیین رهبری اختصاص داشت و مسئله رهبری شورایی و رهبری فردی مطرح شد گفتند که بحث شورا مقدم است و بر همین اساس موافقین و مخالفین آن صحبت کردند بعد از آنکه رهبری شورایی رأی نیاورد وارد موضوع رهبری فردی شدیم و افرادی مثل آیت‌الله گلپایگانی مطرح شدند. در زمانی که به نظرم رسید جلسه به نتیجه‌ای نخواهد رسید با صدای بلند خطاب به آقای رفسنجانی که مدیریت جلسه را برعهده داشتند گفتم: لطفا مطالبی که امام خمینی درباره آیت‌الله خامنه‌ای فرمودند و شما آنان را شنیده‌اید مطرح کنید، خاطرم است ایشان 3 روایت را در مورد رهبری از زبان امام خمینی مطرح کردند. اولی به جلسه‌ای برمی‌گشت که بعد از عزل آقای منتظری از قائم مقامی خدمت امام رسیدیم و گفتیم اگر آقای منتظری عزل شود کسی را برای رهبری نداریم؛ امام در جواب فرمودند با وجود آقای خامنه‌ای غمی نخواهیم داشت. مورد دوم جلسه خصوصی بود که پیش امام رفته بودیم و مسئله رهبری را مطرح کردیم. ایشان باز هم فرمودند با حضور سیدعلی مشکلی نداریم. روایت سوم از زبان حاج احمد‌آقا بود. از ایشان نقل شده است که در جمعی وقتی آقای خامنه‌ای در مقام رئیس جمهور به کشور کره رفته بودند و در مجلس آن سخنرانی می‌کردند به امام می‌گوید آقای خامنه‌ای خوب در این مسئولیت جا افتاده است امام نیز در پاسخ ایشان می‌فرمایند آقای خامنه‌ای شایستگی رهبری را داراست. این 3 روایت در آن جلسه نقل شد البته چنانچه این اشارات امام نبود خبرگان رهبری به غیر از آقای خامنه‌ای به فرد دیگری نمی‌رسید و از ایشان شایسته‌تر نداشتیم اما توصیه‌های امام سبب تصریح و کسوت رای‌گیری شد. وی تاکید کرد: در شریطی که دنیای استکبار و مستکبرین دنبال فرصت بودند و لحظه‌شماری می‌کردند، انقلاب اسلامی بعد از امام خمینی از بین برود با انتخاب آیت‌الله خامنه‌ای تیرشان به سنگ خورد آنها دیدند بعد از 24 ساعت ارتحال امام، رهبری عالیقدر انتخاب شد، رهبری که نه تنها در داخل مدیریت ایشان را می‌بینیم بلکه غیرمسلمانان هم به شایستگی ایشان اذعان دارند. از آقای کوفی‌عنان نقل شد که در دوران مسئولیتم سیاستمداران زیادی را دیدم اما ملاقاتی که با آقای خامنه‌ای داشتم نظیر نداشت. باید اشاره کنم اکنون که در پنجمین دوره مجلس خبرگان حضور دارم و به عنوان کمیته تحقیق فعالیت می‌کنم نه تنها نقطه ضعفی از ایشان مشاهده نکردیم بلکه روز به روز قدرت و مدیریت ایشان را هم در مسائل داخلی و بین‌الملل بهتر احساس می‌کنیم. عضو مجلس خبرگان رهبری در انتهای سخنان خود با اشاره به کتاب سند انتخاب گفت: بخش‌هایی از این کتاب را خواندم و دیدم که این کتاب نسبت به کتابهای دیگر جامع‌تر و کامل‌تر است و هم مسائل ماقبل و هم مسائل مابعد انتخاب آیت‌الله خامنه‌ای را بررسی کرده و واقعا سندیت دارد. در پایان این جلسه از کتاب سند انتخاب رونمایی شد. انتهای پیام/‬‬
‫‫ از جام جهانی ۲۰۱۸ تا علاقه به ایرانی‌ها؛ نگاهی به بوسنی از دریچه یک سفرنامه , صفایی‌راد در کتاب «به صرف قهوه و پیتا» نگاهی انداخته به بوسنی پس از سال‌ها جنگ و کشمکش. در این سفرنامه او مانند یک واقعه‌نگار جزئی‌نگر به موضوعات مختلف مرتبط با مردم این کشور می‌پردازد. , به گزارش خبرنگار فرهنگی خبرگزاری تسنیم، انتشارات سوره مهر کتاب «به صرف قهوه و پیتا»، نوشته معصومه صفایی‌راد را در روزهای آینده منتشر می‌کند. صفایی‌راد، از نویسندگان و مترجمان جوان کشور است که تجربه سفرش به بوسنی را در این کتاب به مخاطب عرضه می‌کند. او که در سفری همراه با جمعی از نویسندگان و هنرمندان به مناطق مختلف بوسنی سر زده، روایتی جدید دارد از مردم این کشور پس از اتمام سال‌ها جنگ و کشمش. مردم ایران بوسنی را بیشتر با جنگ‌های خونین و نسل‌کشی مسلمانان به دست صرب‌ها به خاطر دارند؛ جنگی که شدت آن سبب شد تا نیروهای ایرانی برای یاری به مسلمانان بوسنی به این کشور سفر کنند. این حضور و همدلی، سبب شد حالا پس از گذشت چند دهه هنوز خاطره و ذهنیت خوبی از ایرانی‌ها در ذهن مردم بوسنی نقش ببندد. صفایی‌راد اما در این سفرنامه تنها به ذکر ماجراهای سفر بسنده نکرده است، او مانند یک واقعه‌نگار جزئی‌نگر به موضوعات مختلف مرتبط با مردم این کشور می‌پردازد. موضوعاتی که شنیدن آن پس از این همه سال دوری از بوسنی می‌تواند برای مخاطب کنجکاو ایرانی خواندنی و قابل تأمل باشد.  نویسنده در مقدمه این اثر درباره چرایی نگارش این سفرنامه می‌گوید: «بوسنی؟!» این اولین واکنش کسانی است که می‌شنوند راهی کجا هستید. این سؤال را بلااستثناء همه می‌پرسند. از خانواده و فامیل و دوست و آشنا گرفته تا کارمند بانکی که برای دریافت ارز مسافرتی می‌روی! یک جورهایی می‌خواهند بگویند حالا بین این‌همه پیامبر جرجیس را پیدا کردی؟! مخصوصاً که لنگ‌لنگان زبان فرانسوی هم بلد باشی و آن‌ها از علاقه‌ات به فرانسه و ایفلش باخبر باشند. مخصوصاًتر اینکه سفر اولت باشد به خارج از کشور (کربلا وطن است، خارج محسوب نمی‌شود!) برای سفر اول انتخاب‌های ساده‌تر و جذاب‌تر و ارزان‌تر وجود دارد که اولینش همین کشور دوست و همسایه ترکیه. نشد گرجستان. نشد... خب پس ما چرا بوسنی و هرزگوین می‌رویم؟ منِ دهه هفتادی از همه جا بی‌خبر، تا کمی قبل‌تر از سفرم تنها چیزی که از بوسنی شنیده بودم اسم تیم فوتبالشان بود که گهگاهی در سال‌های نه چندان دور با تیم ملی بازی دوستانه انجام می‌داد و به سبب چهرة بازیکن‌هایش هم فهمیده بودم که اروپاست نه احیاناً آفریقا. بوسنی وقتی برای من مسئله شد که از جنگش شنیدم. فایل کتابی دست منِ گرافیک‌خوانده رسید برای طراحی جلد. توفیق اجباری شد که برای نقش روی کتاب، آن را بخوانم. کتاب خاطرات دختری مسلمان بود در جنگ و خواندنش همانا و علاقه‌مند شدن من به بوسنی همانا. ژانر تاریخی و جنگی همیشه موضوع مورد علاقه من برای مطالعه بوده؛ به‌خصوص فیلم‌ها و رمان‌های مربوط به کشتار یهودیان در جنگ جهانی دوم و بعد خواندن این کتاب با نسل‌کشی‌ای روبه‌رو شده بودم که عجیب سوت و کور مانده بود حتی برای منی که واقعاً دنبال دانستن بودم. بوسنی برای من سؤال شده بود و دنبالش کردم. خواندم و خواندم ولی صرف خواندن سیرم نکرد و می‌خواستم ببینمش. هیچ‌چیز جای دیدن را نمی‌گیرد. در بخش‌هایی از این کتاب می‌خوانیم: همین روزهای سفر ما هم درحال پخش سریال soz «عهد» بودند، سریالی اکشن درباره حضور سربازان ترکیه‌ای در مبارزه با تروریست و داعش در سوریه. ترکیه یک جور اتوپیای آن‌هاست؛ مدینة فاضله. سهم مهاجرت به ترکیه هم در زمان جنگ زیاد است. در کل جمعیت بوسنیایی‌های ساکن ترکیه از بوسنیایی‌های بوسنی بیشتر است؛ بهتر است بگوییم بوشنیاک. اما بین سی ساله‌ها به بالا کسانی هستند که ایران را زمان جنگ یادشان هست. یک «دُبار حُمینی» (خمینی خوب) می‌گویند و معمولاً خاطره‌ای از غذا و کمکی که از ایرانی‌ها گرفتند دارند. با این خاطرات خوش دوستمان دارند و تقریباً همه‌شان یک سؤال می‌پرسند. ـ این‌همه سال کجا بودید؟! کجا بودیم؟ از صدقه سری صلح دیتون نبودیم. شرطی بود که امریکایی‌ها بعد صلح برای این کشور گذاشتند؛ خروج تمام نیروهای خارجی. کم‌کاری خودمان هم که البته همیشه حرف اول را می‌زند توی این‌طور کارهای فرهنگی. ... انتشارات سوره مهر «به صرف قهوه و پیتا» را به زودی منتشر و در دسترس علاقه‌مندان خواهد کرد. انتهای پیام/‬‬
‫‫ میرباقری: مدعیان قدرت، بسیاری از اخبار را از شیطان دریافت می‌کنند , استاد حوزه علمیه قم گفت: بسیاری از این اخباری که در دست کاهنان و مرتاض‌ها و خیلی از افرادی که ادعای مقامات می‌کنند قرار دارد، شیطانی است و از ناحیه شیطان به آنها می‌‌رسد. , به گزارش خبرنگار فرهنگی خبرگزاری تسنیم، حجت‌الاسلام سید محمدمهدی میرباقری استاد حوزه و مدرّس دروس خارج فقه و اصول و عضو مجلس خبرگان رهبری در بیانی با اشاره به نقش شیاطین در اغوای انسان‌ها گفت: شیاطینی که بعضی مؤمنین را وسوسه می‌کنند، تعدادشان به اندازه دو قبیله بزرگ عرب است.  وی افزود: در روایات هست گاهی یک مؤمن که در یک محله از دنیا می‌رود، شیاطینی که (موکّل به او بودند و) آزاد می‌شوند، تعدادشان به اندازهٔ قبیله رَبیعه و مُضَرّ است (که دو قبیله بزرگ در جزیرةالعرب بودند). این شیاطین آزاد می‌شوند و فرصت پیدا می‌کنند و مشغول دیگران می‌شوند. به گفتۀ وی، از برکات مؤمن و آثار پنهانش این است که تا زنده بود، شیاطین را از دیگران مشغول می‌کرد اما وقتی از دنیا می‌رود شیاطینش آزاد می‌شوند و به سراغ دیگران می‌روند. این استاد حوزه علمیه قم اظهار کرد: شیطان گاهی اخبار مخفی را در اختیار بعضی افراد قرار می‌دهد، این شیطانی که دشمن ماست در نوع خود بسیار تواناست و از آگاهی‌‌های فراوانی برخوردار است؛ 124 هزار پیامبر و امت‌های گذشته را درک کرده و از خیلی از افعال، بی‌خبر نیست. «بسیاری از این اخباری که در دست کاهنان و مرتاض‌ها و خیلی از افرادی که ادعای مقامات می‌کنند قرار دارد، شیطانی است و از ناحیه شیطان به آنها می‌‌رسد. نمونه‌های زیادی هم دارد که اینها از طریق شیطان مطلع می‌‌شوند.» وی با بیان مطلب فوق گفت: شیطان اگر خود نتواند توفیق ذکر را از انسان بگیرد، جنودی را بکار می‌‌گیرد تا توجه و ذکر انسان‌ها را مختل کنند. این جنود با توجه به افراد و موقعیت آنها، از نظر کثرت و کیفیت، متفاوت است. لذا گفته شده که «شیطانُ الفُقها أفقَه الشیاطین» و نیز شیطان سیاستمداران، سیاستمدارترین شیطان‌هاست. انتهای پیام/‬‬
‫‫ "ماجراهای "موش زرنگ" سوژه انیمیشنی جدید تلویزیون , مجموعه انیمیشنی را مرکز صبا به شبکه‌ کودک واگذار کرده که ماجرای موش زرنگی به نام بهادر را به تصویر می‌کشد. , به گزارش خبرگزاری تسنیم، مجموعه انیمیشنی "ماجراهای بهادر" از تولیدات مرکز پویانمایی صبا برای نمایش به شبکه تلویزیونی "پویا" سپرده شد.  "ماجراهای بهادر" به کارگردانی مهدی خرمیان و تهیه کنندگی مرکز پویانمایی صبا با تکنیک عروسکی تک فریم در 2 سری 52 قسمتی برای گروه سنی کودک و نوجوان تولید شده است. داستان این مجموعه در مورد چند موش است که در زیرزمین یک مغازه قدیمی که فروشنده آن پیرمردی خسیس و کم فروش است، زندگی می‌کنند. موش‌ها که از مغازه پیرمرد کسب روزی  می‌کنند، همیشه با صاحب مغازه یعنی آمیرزا درگیرند. در هر قسمت موش‌ها سعی می‌کنند دست آمیرزا را برای مشتری‌ها رو کنند. در میان موش‌ها، موشی زرنگ و باهوش به نام بهادر وجود دارد که با همفکری و همکاری او باعث پیروزی موش‌ها می‌شود. این مجموعه هر روز ساعت 9 صبح از شبکه پویا به نمایش در می‌آید‌. انتهای پیام/‬‬
‫‫ تدارک شبکه‌های استانی تلویزیون در ۱۴ و ۱۵ خرداد , مرکز سیمای استان‌های صداوسیما در سالگرد رحلت امام خمینی(ره) و نیمه خرداد ۱۳۴۲، ۶۶ عنوان ویژه برنامه را برای پخش از شبکه‌های تلویزیونی استانی در نظر گرفته است. , به گزارش خبرگزاری تسنیم، به مناسبت سی‎ویکمین سالگرد رحلت امام خمینی(ره) و نیمه خرداد 1342، مرکز سیمای استان‌های صداوسیما 66 عنوان ویژه برنامه را برای پخش از شبکه‌های تلویزیونی استانی در نظر گرفته است. مجموع مدت زمان این برنامه‌ها، 4 هزار و 950 دقیقه بوده و محورهای مختلفی را دنبال می‌کنند. بر این اساس موضوعاتی که در ویژه برنامه‌های سیمای استان‌ها به مناسبت این دو روز مد نظرند؛ شامل درس‌هایی از زندگی مذهبی، سیاسی و اجتماعی امام امت، تاریخ‌نگاری و تاریخ‌شناسی مبارزاتی حضرت روح‌الله، سیره و سبک زندگی امام، رفتار ایشان با خانواده و کودکان، بازخوردهای رسانه‌ای مراسم ارتحال امام خمینی(ره) با توجه به خیل عظیم و عاشقانه تشییع‌کنندگان از دیدگاه رسانه‌های خارجی و نقش امام راحل در الگوگیری مردم دیگر کشورها و شکل‌گیری مبارزات انقلابی است. همچنین برنامه‌سازان به نگاه ویژه امام خمینی(ره) در مسئله استکبارستیزی توجه ویژه‎ای دارند. در ویژه برنامه‌هایی که به مناسبت 15 خرداد نیز تولید و روی آنتن شبکه‌های استانی می‌رود، به مسائلی همچون قیام این روز به عنوان نقطه عطف انقلاب اسلامی، توجه به مفاهیمی همچون اعلام عزای عمومی‌که توسط امام خمینی(ره) در آن دوره بیان شد و تاثیرات این رویداد مهم بر تغییر اوضاع و احوال آن روزها پرداخته می‌شود. همچنین بخش‌هایی از برنامه‌های ترکیبی، گفت‌وگومحور، صبحگاهی، شبانگاهی و کودک و نوجوان مراکز هم با مدت زمان 13 هزار و 151 دقیقه شامل 953 عنوان برنامه، به این دو مناسبت اختصاص می‎یابد. انتهای پیام/‬‬
‫‫ تکبیر«الله اکبر» معترضان آمریکایی مقابل نیروهای امنیتی , عده‌ای از معترضان سیاه‌پوست آمریکایی مقابل نیروهای امنیتی فریاد تکبیر سر می‌دهند. , به گزارش خبرنگار فرهنگی باشگاه خبرنگاران پویا، در پی قتل فردی سیاه‌پوست به نام فلوید توسط افسر پلیس آمریکایی، موجی از اعتراضات از سوی مردم این کشور علیه سیاست‌های نژادپرستانه آمریکا شکل گرفت. به مرور زمان این اعتراضات به شکل تظاهرات و آشوب‌های خیابانی در آمد و تاکنون این روند ادامه دارد. مرکز این ناآرامی‌ها در مینیاپولیس، مرکز ایالت مینه‌سوتا است تا جایی که این شهر به شهری جنگ‌زده شبیه شده است. این تظاهرات به دیگر شهرهای آمریکا نیز کشیده شد و در بیش از 25 شهر این کشور حالت فوق‌العاده اعلام شد. در تازه‌ترین ویدئویی که از سوی معترضان منتشر شده است، مشاهده می‌کنیم عده‌ای از معترضان سیاه‌پوست آمریکایی مقابل نیروهای امنیتی فریاد تکبیر سر می‌دهند.  پیش از این برخی معترضان با دردست داشتن تصاویر شهید حاج قاسم و ابومهدی در قلب ایالات متحده و شهر مینه‌پولیس تظاهرات خود را برگزار می‌کردند. انتهای‌پیام/ ‬‬
‫‫ امشب سرنوشت "بچه مهندس" مشخص می‌شود , فصل سوم مجموعه تلویزیونی "بچه مهندس" امشب در حالی روی آنتن شبکه دو سیما می‌رود که همه منتظرند تا سرنوشت "جواد جوادی" جوان را ببینند. , به گزارش خبرنگار فرهنگی خبرگزاری تسنیم، آخرین قسمت مجموعه تلویزیونی "بچه مهندس 3" به کارگردانی علی غفاری و تهیه‌کنندگی سعید سعدی که از ششم اردیبهشت‌ماه روی آنتن شبکه دوم سیما رفت، امشب خش می‌شود. پرونده فصل سوم سریال در حالی بسته می‌شود که به قول حسن وارسته نویسنده سریال تلویزیونی می‌توان ماجرای "جوادی" را در فصل‌های بعدی هم دنبال کرد.  نویسنده "بچه مهندس" در این باره به خبرنگار خبرگزاری تسنیم  گفته بود:  "قصه جوانی جواد را بسته‌ایم و پایان جوانی‌اش را خواهیم دید اما باز هم بنا به درخواست مردم و سازمان صداوسیما می‌توانیم در فصل‌های بعدی جواد را حتی در سال 1400 هم ببینیم." باید منتظر بمانیم و ببینیم سرنوشت "جواد جوادی" جوان به کجا خواهد رسید؟ فرهاد قائمیان، کامران تفتی و ثریا قاسمی به همراه روزبه حصاری، سعید کریمی، مهشید جوادی، کاوه سماک‌باشی، فرناز رهنما، حدیث چهره‌پرداز، خیام وقارکاشانی، مهسا مهجور، سارا شاهرودیان، بهنام مومنی، مهرزاد جعفری و مانی رحمانی، (با معرفی) محمود خسرومنش، امید ماهر، نسیم باقریان، یاسمن قلی‌پور و (با حضور) سیدمهرداد ضیایی، کریم اکبری‌مبارکه، عباس جمشیدی، فرید قبادی، کریم قربانی، اتابک نادری، افشین نخعی، سلمان فرخنده، فریده دریامج، شیوا خسرومهر، آرش نوذری، احسان امانی، احسان مهدی و حسن اسدی بازیگرانی هستند که در فصل سوم "بچه مهندس" به ایفای نقش پرداختند. روزهای سه‌شنبه و چهارشنبه پشت صحنه سریال بچه مهندس روی آنتن می‌رود و پنجشنبه شب خلاصه سه قسمت آخر این مجموعه تلویزیونی از شبکه دو سیما پخش خواهد شد.   انتهای پیام/‬‬
‫‫ شهادت عکاس یمنی حین مأموریت , «عبدالله عسکر مجلی»، عکاس یمنی، حین مأموریت رسانه‌ای خود به شهادت رسید. , به گزارش خبرنگار فرهنگی خبرگزاری تسنیم، بنا به اعلام ارگان رسانه‌ای جنبش انصارالله یمن، «عبدالله عسکر مجلی»، از عکاسان المسیره، هنگام انجام رسالت رسانه‌ای-جهادی خود در میدان نبرد در استان "الجوف" به فیض شهادت نائل شد. جنبش انصارالله هم‌اکنون تنها گروه مقاومت مردمی در یمن است که در برابر استبداد آمریکایی و سعودی ایستاده است. جنبش انصارالله یمن، جریانی برگرفته از شیعیان زیدی یمن و متأثر از اندیشه‌های علامه بدرالدین الحوثی است که ایدئولوگ این جریان حسین‌ بدرالدین الحوثی است. این جریان به‌سبب انتساب به حسین الحوثی به حوثی‌های یمن نیز مشهور است. عبدالملک الحوثی نیز رهبری انصارالله را به‌عهده دارد و مقر اصلی این جنش صعده است. در یمن دشمن همزمان با محاصره دریا و هوا و خشکی حمله خود را ادامه داده است. فرودگاه‌ها و بنادر و بانک مرکزی بسته شدند. بیش از 300 هزار حمله هوایی به یمن صورت گرفته است و صدها موشک بالستیک شلیک شده و بزرگترین فاجعه انسانی در یمن به وقوع پیوسته است. بر اساس گزارش سازمان ملل اعلام شده که 24 هزار یمنی نیاز فوری به کمک دارند که 18 هزار نفر از آنها در آستانه گرسنگی شدید قرار دارند. 10 هزار نفر به آب دسترسی ندارند و چهار میلیون نفر هم بی‌خانمان شده‌اند. انتهای پیام/‬‬
‫‫ بازار صادراتی که کرونا از صنعت چاپ گرفت/ زیان۵۵۰ میلیاردی چاپ در خراسان رضوی , در حالیکه هنوز تمهیدی برای جبران خسارات بخش‌های مختلف از کرونا نشده است،‌ صنعت چاپ فرصت‌های صادراتی را که در سال‌های اخیر با خون دل فراهم کرده بود، نیز از دست می‌دهد. , به گزارش خبرنگار فرهنگی خبرگزاری تسنیم،‌ صنعت چاپ و بسته‌بندی ایران در سال‌های اخیر پیشرفت‌های بسیاری داشته است،‌ به گونه‌ای که اگر در سال‌های گذشته حجم واردات محصولات چاپی همواره دغدغه‌ای برای مسئولان شده بود‌، در دو سال اخیر با آرامش می‌توان از کاهش قالب توجه این واردات سخن گفت. با این حال هنوز در بخش صادرات به دلیل شرایط اقتصادی و تحریم‌ها نتوانسته‌ایم آنچنان که ظرفیت آن را داریم، فعالیت کنیم. پیشتر بابک عابدین رئیس اتحادیه صادرکنندگان چاپ به تسنیم گفته بود:  فرصت خوبی که به وجود آمده و مبادلات 300 تا 400 میلیون یورویی را فراهم می‌کند‌، مبادلات تجاری در حوزه چاپ با اقلیم کردستان عراق است‌، به دلیل حملات ارتش ترکیه به کردستان عراق و تحریم کالای ترکیه در این منطقه فرصت خوبی فراهم شده است که بتوانیم داد و ستد مالی با این منطقه را بیشتر برقرار کنیم. این تنها محدود به صنعت چاپ نمی‌شود،‌ بلکه در تمامی صنایع کاربرد دارد. اما حالا چند وقتی است که به خاطر بسته‌ شدن مرزها عملاً صادارت محصولات چاپی متوقف شده و بازار کشورهای همسایه در شرف از دست رفتن است. به نظر می‌رسد خساراتی که کرونا به صنایع مختلف از جمله صنعت چاپ زده است‌، تنها با احتساب سه ماه تعطیلی نخست سال به دست نمی‌آید، بلکه تبعات آن همچنان ادامه دارد. استان خراسان رضوی که به دلیل هم‌مرز بودن با کشورهای مختلف از جمله استان‌های فعال در صنعت چاپ و بسته‌بندی و صادرات محصولات است،‌ در این میان بیش از سایر استان‌ها متضرر شده است. علی مغانی رئیس اتحادیه چاپخانه‌داران خراسان رضوی در گفت‌وگو با خبرنگار تسنیم از این خسارات می‌گوید. وی با اشاره به خسارات برآورد شده صنعت چاپ در دوران شیوع کرونا گفت:‌ خساراتی که برآورد شده در حدود 550 میلیارد تومان است. این رقم تنها خساراتی است که صنایع چاپ در استان خراسان رضوی متحمل شده‌اند. وی ادامه داد: پس از اجرای طرح فاصله‌گذاری هوشمند که چاپخانه‌ها با رعایت پروتکل‌های بهداشتی آغاز به کار کردند،‌ نیز فعالیت چندانی در صنعت چاپ انجام نشده است،‌ اکنون اکثر چاپخانه‌های استان با ظرفیت پایین مشغول به فعالیت هستند. مغانی با اشاره به ویژگی صنعت چاپ در  این استان که هم‌مرزی با 5 کشور دیگر فرصت‌های صادرات را فراهم کرده است،‌ گفت: متأسفانه با بسته شدن مرزها امکان صادرات نیز از ما گرفته شد و این ضررهای میلیاردی بیشتری را روانه صنعت چاپ استان کرده است. وی گفت: بیش از سه ماه است،‌ سفارشاتی که از کشورهای همسایه داشته‌ایم تعلیق شده است،‌ در سال گذشته صادرات محصولات چاپی کل کشور به کشورهای همسایه بالغ بر 900 میلیارد بوده است که این رقم قطعاً با شرایط فعلی در سال جاری به شدت کاهش خواهد داشت. مغانی همچنین از افزایش سه برابری قیمت مواد اولیه صنعت چاپ خبر داد و گفت:‌ با شرایط موجود صنعت چاپ به سختی می‌تواند فعالیت داشته باشد. انتهای پیام/‬‬
‫‫ اخبار رادیو و تلویزیون| از "تیرباران" مجید مجیدی تا برنامه‌های رادیویی ارتحال امام , فیلم سینمایی "تیرباران" با بازی مجید مجیدی از تلویزیون پخش می‌شود و همزمان با فرارسیدن سالگرد ارتحال امام(ره) و قیام ۱۵ خرداد، شبکه‌های مختلف رادیویی برنامه‌های متنوعی روی آنتن می‌برند. , به گزارش خبرگزاری تسنیم، اخبار کوتاه رادیو و تلویزیون را در ادامه ببینید: پخش «تیرباران» مجید مجیدی در شبکه آی‌فیلم فیلم سینمایی «تیرباران» به کارگردانی علی‌اصغر شادروان و با بازی مجید مجیدی از شبکه آی‌فیلم پخش می‌شود. همزمان با فرارسیدن رحلت جانسوز امام خمینی (ره) و قیام خونین مردم قم، آی‌فیلمی‌ها امشب به تماشای فیلم سینمایی «تیر باران» می‌نشینند. این فیلم برگرفته از ترور شهید سیدعلی اندرزگو است که با بازی مجید مجیدی در سال 1365 ساخته شده است. «تیرباران» روایتگر زندگی شهید اندرزگو است که نقش این شهید والامقام را مجید مجیدی بازی کرده است. جعفر دهقان، عطا سلمانیان، رضا چراغی، محمد حسین پناهی، محمد احمدی و… دیگر بازیگران این فیلم سینمایی‌اند.  در خلاصه داستان این فیلم سینمایی آمده است: بهمن ماه سال 1343 علی اندرزگو به همراه چند تن دیگر روبروی ساختمان مجلس منتظر می‌شوند تا حسنعلی منصور را ترور کنند و... فیلم سینمایی «تیر باران» امشب سه‌شنبه 13 خرداد ماه، ساعت 20 از شبکه آی‌فیلم پخش می‌شود. برنامه‌های رادیو در سالگرد ارتحال امام(ره) و قیام 15 خرداد همزمان با فرارسیدن سالگرد ارتحال امام خمینی(ره) و قیام 15 خرداد شبکه‌های مختلف رادیویی با تولید و پخش برنامه‌های متنوع این ایام را گرامی می‌دارند. حمید شاه‌آبادی، معاون صدای رسانه ملی ضمن تسلیت به مناسبت سی و یکمین سالگرد ارتحال معمار کبیر انقلاب اسلامی و پنجاه و هفتمین سالروز قیام خونین 15 خرداد، گفت: 15 و 14 خرداد از روزهای ویژه در تاریخ ایران است و همه شبکه‌های رادیویی به مناسبت 14 خرداد و ارتحال رهبر کبیر انقلاب و انتخاب مقام معظم رهبری به عنوان ولی امر مسلمین جهان و همچنین قیام خونین 15 خرداد با پخش برنامه های گوناگون در قالب نمایش، گزارش، مستند، برنامه‌های گفت‌وگو محور به صورت ترکیبی، تولیدی و زنده این ایام را گرامی خواهند داشت. معاون صدا در ادامه افزود: در سی و یکمین سالگرد عروج ملکوتی حضرت امام خمینی (ره) به دلیل شیوع ویروس کرونا، تجمع و برنامه ای در حرم امام راحل(ره) نیست و بر همین اساس شبکه های رادیویی در پوشش این مراسم به شکلی دیگر ورود می‌کنند. وی با بیان اینکه رهبر معظم انقلاب در روز 14 خردادماه سخنرانی خواهند کرد، افزود: امسال سخنرانی ایشان از طریق  شبکه های رادیویی منتخب از جمله رادیو معارف به صورت زنده در سراسر کشور پخش خواهد شد. معاون صدا با تفکیک برنامه‌های هر شبکه بیان داشت :  رادیو ایران با 19 عنوان برنامه از جمله «سیمای فرزنگان» ،«خاطرات ماندگار»،«خردادنامه»،«همیشه با امام»، «و اینک خرداد» به موضوع ارتحال امام خمینی (ره) و انتخاب رهبری توسط مجلس خبرگان می پردازد. معاون صدای رسانه ملی در خصوص برنامه‌های شبکه رادیویی فرهنگ نیز گفت: در رادیو فرهنگ برنامه‌های «هفت کوچه در سوگ»، «سرود سپیده»، «شنیدنی‌های تاریخ» و «روزنه»، مجله ادبی «ققنوس»، «هفت اقلیم»، «نقد امروز»، «صبح به وقت فرهنگ»، «پیام ولایت»، «چهارباغ» و «گفتارش» با رویکرد ارتحال امام خمینی(ره) و بررسی اندیشه‌های امام و رهبری پخش می‌شود و در اداره کل هنرهای نمایشی رادیو نیز به مناسبت ایام ارتحال «امام خمینی» مجموعه رادیویی «مهمان ما»،«سه دیدار» ،« بر بال فرشتگان» ، «وقتی کوچک بودم» و برنامه کوتاه 104 ثانیه ای را تولید شده است. وی تصریح کرد: رادیو گفت‌وگو نیز با برنامه های گفتگو محور فرهنگی، اقتصادی، علمی و سیاسی، «بی قاب بی نقاب»، «رهنما» و «ترنج» به این مناسبت‌ها می‌پردازد و در سومین سال متوالی، با برنامه‌های دهه امام‌شناسی (3 تا 14 خرداد) اندیشه‌های امام(ره) و رهبری را تبیین می‌کند و  رادیو جوان هم برنامه «امید او» را با محوریت  جوانان دهه هشتادی و تکیه بر امید امام خمینی ره به دبستانی‌ها پخش می‌کند. شاه آبادی با اشاره به  ارتباط مقوله فرهنگ و اجتماع و ورزش در اندیشه امام خمینی بیان داشت: رادیو ورزش نیز با توجه به رسالت خود برنامه «روح‌الله» را با هدف تبیین اندیشه و رفتار امام (ره) در راستای آشنا نمودن مخاطبان شبکه به خصوص جوانان و ورزشکاران تدارک دیده است  و  در برنامه های «صبح و ورزش»، «نیمکت» و «عصرانه » نیز به این مناسبت اشاره می‌شود و رادیو تهران برنامه گفت‌وگو محور «گفتاورد» را با موضوع اندیشه‌های امام خمینی(ره) پخش می‌کند. رادیو صبا هم برنامه های «صباهنگ»  و «همپای صبا» را برای گرامیداشت این ایام در نظر گرفته است. معاون صدا گفت: رادیو معارف ویژه برنامه «آرام جان» ،مستندهای « روایت رهبری» و« نیمه خرداد» و همچنین برنامه گفتگو محور «عصر روح الله» را با تبیین اندیشه های امام خمینی(ره) را تدارک دیده است و رادیو اقتصاد ویژه برنامه اندیشه اقتصادی  و برنامه گفتگو محور«رهیافت» را با رویکرد اندیشه های سیاسی- اقتصادی امام (ره)پخش می کند همچنین رادیو پیام هم  بخش های مختلفی از فواصل برنامه ها را به پخش مطالب و موسیقی مرتبط در این ایام اختصاص می‌دهد. شاه آبادی با اشاره به برنامه های شبکه‌های رادیویی رسالت و قرآن نیز  بیان کرد:  برنامه های «خونه زندگی»  و «کافه سلامت» از رادیو سلامت  و «قرآن کتاب زندگی»، « کلام ناب از خورشید انقلاب» و «تفسیر آفتاب»  از رادیو قرآن با محوریت بررسی شخصیت های قرآنی و آثار تفسیری امام راحل روی آنتن می رودو ایرانصدا نیز برنامه «عبد صالح خدا» و هشت «سخنرانی » از بزرگانی چون علامه جعفری ، مصباحی مقدم، ناطق نوری، مهندسی ، قوامی و ادیب یزدی را درباره امام خمینی (ره) در نظر گرفته است. بررسی قیام خونین پانزدهم خرداد در رادیو «حمید شاه آبادی» در ادامه با تشریح برنامه‌های شبکه‌های مختلف رادیویی در سالروز قیام خونین 15 خرداد، گفت: رادیو ایران در مجله های رادیویی «سیمای فرزانگان» ،«باغ ارغوان» و «خیزش خونین» خاطرات خرداد سال 1342 را روایت می‌کند و در فواصل پخش این شبکه رادیویی نیز تاریخچه قیام و نقش آن در پیروزی انقلاب اسلامی، گرامیداشت یاد و نام شهدای 15 خرداد پخش می‌شود.  معاون صدای رسانه‌ملی اظهار داشت: رادیو فرهنگ در شب 15 خرداد در برنامه «سرود سپیده » نگاهی به اشعار حضرت امام خمینی (ره) داشته و اشعاری متضمن قیام 15 خرداد را بررسی می کند.« هفت کوچه» و «شنیدنی های تاریخ » و«نقد امروز» از دیگر برنامه‌های این شبکه در این روزند. وی افزود: رادیو معارف در ویژه برنامه «نیمه خرداد» محورهای علل و عوامل شکل‌گیری قیام 15 خرداد، نقش امام‌خمینی (ره) در مدیریت سیاسی و اعتقادی این قیام را بررسی می‌کند. رادیو جوان نیز در فواصل برنامه‌ها به موضوع قیام 15 خرداد خواهد پرداخت و  رادیو گفت‌وگو نیز در ویژه برنامه ای  به بررسی رابطه بین قیام 15 خرداد و پیروزی انقلاب اسلامی می‌پردازد. شاه آبادی ادامه داد: رادیو تهران در برنامه «گفتاورد» مباحث مربوط به قیام 15خرداد را مطرح می کند و مستندی از اتفاقات رحلت امام خمینی و قیام خونین نیمه خرداد را پخش می‌کند و همچنین کلیه بخش‌های رادیو پیام به موضوعاتی همچون قیام 15 خرداد، گرامیداشت یاد و خاطره این قیام و شهدای آن ، اهمیت و نقش این روز در پیروزی انقلاب اسلامی، بعد تاریخی این قیام و نقش رهبری حضرت امام خمینی (ره) در آن برهه از تاریخ، دارد. وی تصریح کرد: رادیو قرآن  در برنامه «قرآن کتاب زندگی» نقش قیام پانزده خرداد و حضور مردم در پیروزی انقلاب، شخصیت قرآنی و آثار تفسیری مقام معظم رهبری  را بررسی می‌کند. معاون صدای رسانه ملی در پایان گفت: علاقمندان می‌توانند از پایگاه ایرانصدا به نشانی iranseda.ir  هفت  قطعه موسیقی در مورد قیام 15 خرداد را بشنوند. ایثار و خودباوری ملی در مستند " میراث امام" مستند دو قسمتی "میراث امام" کاری از گروه سیاسی شبکه پنج سیما، به مناسبت سالروز ارتحال امام خمینی (ره)، امشب و فردا شب پخش می‌شود. قسمت اول این مستند با محور" ایثار و جهاد" سه شنبه 13 خردادماه ساعت 21 و قسمت دوم با رویکرد" ما می‌توانیم" در اندیشه امام خمینی(ره) چهارشنبه 14 خردادماه ساعت 19:45 بر روی آنتن شبکه پنج سیما می‌رود. این مستند از زبان یک راوی روایت می‌شود؛ یک دانشجو، که در مسیر پژوهش‌های دانشگاهی، دو مقوله ایثار و خودباوری ملی در مکتب امام را بررسی می‌کند. مستند «میراث امام» به تهیه‌کنندگی مصطفی مژدهی‌فر و نویسندگی فاطمه رهنما است. عنوان این مستند به دستاوردهایی اشاره دارد که با پیروی از مکتب امام برای جامعه ایران اسلامی به جا مانده است. «روباه» آخر هفته در آی‌فیلم آی‌فیلم این هفته فیلم سینمایی «روباه» را برای پخش انتخاب کرده است. «روباه» به کارگردانی بهروز افخمی‌، پنجشنبه شب ساعت 23 راهی خانه‌های مخاطبان این شبکه در داخل کشور می‌شود. این فیلم که در سال 1393 ساخته شده، مرتبط با مسائل امنیتی و جاسوسی در حوزه انرژی هسته‌ای است. برادرِ نتانیاهو برای انجام یک عملیات تروریستی جدید علیه دانشمندان هسته ای به ایران می‌آید. این مأمور حرفه‎ای در ایران برای رسیدن به اهداف خود از یک راننده ساده سوء‎استفاده می‌کند، اما… حمید گودرزی، آرش مجیدی، جلال فاطمی، بابک حمیدیان و مرجان شیرمحمدی در این فیلم نقش‌آفرینی کرده‌اند. فیلم سینمایی «روباه» پنجشنبه 15 خرداد رأس ساعت 23 پخش در ساعت‌های 7 و 15 روز جمعه بازپخش می‎شود. راهیابی انیمیشن ایرانی به مرحله نهایی جشنواره فیلم کودک تایوان انیمیشن تولیدی مرکز همدان، به مرحله پایانی جشنواره بین‌المللی فیلم کودک تایوان راه یافت. «جنگل دامون» عنوان مجموعه 26 قسمتی انیمیشن سه بعدی صدا و سیمای مرکز همدان است. هادی امیری و رها فرجی، تهیه‌کنندگی و کارگردانی این مجموعه را برعهده داشته‌اند. یک ایپزود از مجموعه «جنگل دامون» با عنوان «آره یا نه» در جشنواره بین‌المللی فیلم کودک تایوان توانست نظر هیات داوران را به خود جلب کرده و به مرحله نهایی برنامه‌های تلویزیونی که تنها پنج اثر در آن حضور دارند راه یابد. دیگر آثار حاضر در این مرحله، توانسته‌اند جایزه معتبر بفتا را کسب کنند. ناگفته‌های پزشک امام(ره) در مستند «طبیب» مجموعه مستند «طبیب» پرتره‌ای از مسعود پورمقدس از اعضای تیم پزشکی حضرت امام (ره) در چهار قسمت روی آنتن شبکه مستند می‌رود. مستند «طبیب» به تهیه‌کنندگی مرتضی قاسمی و کارگردانی محمد خجسته‌فر از 13 تا 16 خرداد ساعت 18:30 از شبکه مستند پخش می‌شود و بازپخش آن روز بعد ساعت 15 خواهد بود. «طبیب» با سیر در زندگی استاد برجسته و پزشک متعهد و صاحب‌نام، مسعود پورمقدس از اعضای تیم پزشکی حضرت امام (ره)، زندگی یک انقلابی بی‌ادعا را به تصویر می‌کشد. این مستند برای نخستین بار ناگفته‌هایی از دهه اول انقلاب اسلامی و حوادث پزشکی بسیار مهمی که می‌توانست سرنوشت انقلاب را تغییر دهد در رسانه ملی بازگو می‌کند. گفت‌وگو با ابراهیم نعیمی پور و علیرضا خسروی از دیگر بخش‌های این مستند تلویزیونی است. 14 خرداد 68 در مستند «روایت یک انتخاب» رادیو نمایش روز چهارشنبه چهاردهم خرداد، مستند رادیویی «روایت یک انتخاب» از رادیو نمایش پخش می‌شود. انسیه شمس اللهی تهیه کننده برنامه رادیویی «روایت یک انتخاب» گفت: مستند «روایت یک انتخاب» به جزئیات مجلس خبرگان رهبری در روز 14 خرداد سال 1368 می‌پردازد و تلاش می‌کند گفت‌وگوها و وقایعی که آن روز در جلسه و در حاشیه جلسه رخ داده را روایت و بازسازی کند. وی افزود: رویکرد این برنامه بازتاب نمایشی فضای حاکم بر جلسه آن روز خبرگان و مرور اسناد و شواهدی است که نشان می‌دهند از نظر حضرت امام خمینی(ره) و بسیاری از بزرگان و نمایندگان مردم در مجلس خبرگان، حضرت آیت‌الله‌خامنه‌ای فرد اصلح برای جانشینی امام(ره) بوده‌اند، به نحوی که از همان ابتدای جلسه ناخودآگاه افکار و دل های نمایندگان خبرگان رهبری به سوی ایشان متمایل می‌شود. شمس‌اللهی ادامه داد: جایگاه بالای علمی و اجتماعی حضرت آیت‌الله خامنه‌ای قبل و پس از رحلت حضرت امام(ره) بر کسی پوشیده نبود و همین واقعیت موجب شد تا نمایندگان ملت در مجلس خبرگان دست به تصمیمی انقلابی بزنند و فردی را به مقام رهبری برسانند که از هر نظر شایستگی این مقام را دارا بودند. این تهیه‌کننده رادیویی در پایان گفت: مستند نمایشی «روایت یک انتخاب» مروری است بر آنچه در روز یکشنبه 14 خرداد 1368 در مجلس خبرگان رهبری گذشت. این مستند رادیویی روز چهارشنبه چهاردهم خرداد، ساعت 21 از رادیو نمایش پخش می‌شود. خاطرات اهالی روستای قنات ملک از سردار سلیمانی در یک مستند مستند «از قنات ملک» حاصل تلاش گروه مستند روایت فتح است که در دوران شهادت حاج قاسم سلیمانی تهیه شده است. در این مستند مردم روستای «از قنات ملک» زادگاه حاج قاسم سلیمانی؛ از بزرگواری، شجاعت و قهرمانی‌های هم‌ولایتی خود سخن می‌گویند. همچنین تیم مستندساز گروه مستند روایت فتح پس از حضور در مراسم تشییع حاج قاسم در کرمان و تصویربرداری از مراسم به گلباف کرمان زادگاه سردار پورجعفری اعزام می شوند و ضمن حضور در مراسم یادبود ایشان و فرمانده شهیدش، از صندوق اسرار حاج قاسم سلیمانی، یعنی شهید پورجعفری پرده برمی‌دارند. مستند «از قنات ملک» محصول گروه مستند روایت فتح است که بامداد جمعه 15 خرداد و تکرار آن  8:30 همان روز از شبکه یک سیما پخش می‌شود. پخش «مهمات» با موضوع بازخوانی متفاوت از وقایع دفاع مقدس برنامه تلویزیونی «مهمات» با موضوع بازخوانی متفاوت از وقایع دفاع مقدس از شبکه یک سیما پخش خواهد شد. مجله تصویری مهمات به تولید مرکز بسیج سازمان صدا و سیما و کارگردانی و تهیه‌کنندگی سیدصادق شهربانویی و سید احمد موسویان با فرم نو و ارائه مدرن مطالب به سراغ دفاع مقدس می‌رود. این مجموعه سعی دارد با نگاهی پدیدارشناسانه به دفاع مقدس مردم ایران از نظرگاه نسل چهارم انقلاب و با رویکردی تحلیلی به مهمترین نبرد تاریخ معاصر ایران بپردازد و از جنبه‌های گوناگون سیاسی، اقتصادی، اجتماعی و فرهنگی حقیقت و واقعیت دفاع مقدس را تشریح کند. «مهمّات» با اجرای زین العابدین تقی پور و سعید شهبازی، از روز چهارشنبه 14 خرداد ساعت 17:45 روی آنتن شبکه یک سیما می‌رود. صبحگاهان جام‌جم با یاد امام راحل برنامه صبحگاهی جام‌جم فردا چهاردهم خرداد به مناسبت سالگرد رحلت امام خمینی (ره) به صورت زنده از شبکه جهانی جام جم پخش می‌شود.  در این برنامه اسماعیل امینی شاعر، نویسنده و مدرس دانشگاه در خصوص ویژگی کلام امام صحبت می‌کنند، همچنین علی فریدونی و عربعلی هاشمی که در حوزه های خبرنگاری و عکاسی فعالند از خاطرات با امام راحل خواهند گفت. همچنین رضا عبداللهی‌فرد، معاون بین الملل موسسه تنظیم و نشر آثار امام دیگر میهمان برنامه است  که به شرح فعالیت‌های موسسه می‌پردازند. البته توصیه تغذیه‌ای برای دیابتی‌ها، سفر به قلعه طغرل با بخش خوش سفر و تصویر جامعه شناسی سینمای ایران در بخش خوش قلم، دیگر موضوعاتی است  که این برنامه به آن می‌پردازد. «روزخوش» دوشنبه تا جمعه ساعت 09:00 به وقت تهران از جام جم پخش می‌شود. چالش انسان و طبیعت در شبکه ورزش سیما «صعود آزاد انفرادی» مستندی در خصوص چالش قدرت جسم و روح انسان در طبیعت، چهارشنبه 14 خرداد از شبکه ورزش سیما پخش می‌شود. «صعود آزاد انفرادی» مستندی در خصوص چالش قدرت جسم و روح انسان در طبیعت، چهارشنبه 14 خرداد از شبکه ورزش سیما پخش می‌شود. این مستند دیدنی مربوط به تلاش الکس هانولد در زیرپا نهادن ال کاپیتان است. صخره معروف ال کاپیتان دیواره معروف 900 متری گرانیتی در پارک ملی یوسیمیتی است که بالا رفتن از این دیواره با تجهیزات ایمنی کار غیر ممکنی است چه برسد به اینکه بدون هیچ تجهیزاتی بخواهید از آن بالا بروید. الکس هانولد اهل ساکرامنتو موفق شد این کار را که به اصطلاح free solo نامیده می‌شود انجام دهد. وی که تمام زندگیش را در حال صعود بوده است؛ بعد از 3 ساعت و 55 دقیقه موفق شد بر بلندای این قله بایستد و اولین کسی شد که توانست بدون کمک گرفتن از طناب و تجهیزات ایمنی این قله را فتح کرد. هانولد بعد از این صعود گفت فکر نمی‌کنم در زندگی رویایی بزرگتر از این داشته باشم. علاقمندان می توانند این مستند دیدنی را چهارشنبه 14 خرداد ساعت 21، از شبکه ورزش سیما تماشا کنند. امشب پخش پشت صحنه «بچه مهندس» پشت صحنه مجموعه تلویزیونی «بچه مهندس3» به کارگردانی علی غفاری و تهیه‌کنندگی سعید سعدی که از ششم اردیبهشت ماه روی آنتن شبکه دوم سیما رفت، امشب پخش می‌شود. فرهاد قائمیان، کامران تفتی و ثریا قاسمی به همراه روزبه حصاری، سعید کریمی، مهشید جوادی، کاوه سماک‌باشی، فرناز رهنما، حدیث چهره‌پرداز، خیام وقارکاشانی، مهسا مهجور، سارا شاهرودیان، بهنام مومنی، مهرزاد جعفری و مانی رحمانی، (با معرفی) محمود خسرومنش، امید ماهر، نسیم باقریان، یاسمن قلی‌پور و (با حضور) سیدمهرداد ضیایی، کریم اکبری‌مبارکه، عباس جمشیدی، فرید قبادی، کریم قربانی، اتابک نادری، افشین نخعی، سلمان فرخنده، فریده دریامج، شیوا خسرومهر، آرش نوذری، احسان امانی، احسان مهدی و حسن اسدی بازیگرانی هستند که در فصل سوم «بچه مهندس 3» به ایفای نقش پرداختند.  «بچه مهندس3» که از ششم اردیبهشت ماه روی آنتن شبکه دوم سیما رفت ، شب گذشته به قسمت پایانی خود رسید. ویژه برنامه ارتحال امام از شبکه قرآن  همزمان با سی  و یکمین  سالگرد ارتحال امام خمینی (رحمت الله علیه)، شبکه قرآن و معارف سیما مستند "آقا روح الله" را به روی آنتن خواهد برد.  مستند "آقا روح الله"در سالروز ارتحال بنیانگذار جمهوری اسلامی ایران روز 13 و 14 خردادماه از ساعت 21 تا 22 پخش خواهد شد. برنامه" مصباح" عنوان ویژه برنامه ای است که بصورت زنده در این ایام هر شب ازحرم مطهر امام خمینی(رحمت الله علیه) ساعت 22 الی  24  با حضور کارشناسان دینی همچون آیت الله تحریری و حجت الاسلام والمسلمین خسروی به ابعاد زندگانی و شخصیتی امام راحل(قدس سره) می‌پردازد.  پخش گروه تواشیح محراب و محمد رسول الله(صلی الله علیه و آله و سلم) همراه با قرائت زیارت آل یاسین و دعای توسل با نوای سعید حدادیان و مهدی رسولی در حرم مطهر امام راحل (قدس سره) از بخش های ویژه برنامه "مصباح" در  این ایام است. برنامه دیگری با عنوان " مکتب خمینی "  در این ایام ساعت 9:55  صبح و" سریال صنوبر" با موضوع زندگی امام خمینی (رحمت الله علیه)  صبح‌ها ساعت 8  از این شبکه تقدیم مخاطبان خواهد شد. همچنین پخش سخنرانی سال‌های گذشته مقام معظم رهبری در حرم امام راحل (قدس سره الشریف) نیز در این ایام از ساعت 19:30 الی 20:30 پخش می‌‌شود.  ویژه برنامه «فتح خون» روی آنتن شبکه افق همزمان با فرا رسیدن 14 و 15 خرداد سالروز رحلت امام خمینی(ره) و قیام 15 خرداد سال 1342، ویژه برنامه «فتح خون» در سه قسمت روی آنتن شبکه افق می‌رود. در برنامه نخست که سه شنبه 13 خردادماه پخش می‌شود، محمد تقی فیاض‌بخش حضور خواهد داشت و پیرامون شخصیت شهید سلیمانی و نقش او در پیشبرد اهداف انقلاب اسلامی مورد بررسی قرار می‌گیرد. موسی حقانی و حجت الاسلام آقاتهرانی مهمانان برنامه دوم هستند که چهارشنبه 14 خردادماه پخش می شود همچنین در برنامه سوم که پنجشنبه این هفته روی آنتن می رود، احمدرضا اخوت درباره شخصیت شهید سلیمانی مطالبی را بیان می‌کند. «فتح خون» طی این سه روز ساعت 18:30 از شبکه افق پخش می‌شود و بازپخش آن برای ساعت 8:30 روز بعد در نظر گرفته شده است. انتهای پیام/‬‬
‫‫ یوتیوب هم به قاچاق فیلم‌های سینمایی کمک کرد , آخرین ساخته «کیومرث پوراحمد» در حال قلع و قمع شدن در ماهواره و فضای مجازی است. , به گزارش خبرنگار فرهنگی باشگاه خبرنگاران پویا، بعد از انتشار خبر قاچاق فیلم جدید کیومرث پوراحمد به نام تیغ و ترمه و به تهیه‌کنندگی علی قائم مقامی در فضای مجازی و ماهواره، در اتفاقی عجیب این فیلم سر از سایت جهانی یوتیوب درآورد. اما نکته جالب‌تر اینکه در ابتدای این فیلم اخطارهای قانونی جهت عدم تکثیر و کپی فیلم دیده می‌شود اما با این حال در همین سایت فیلم در حال نمایش است.  یوتیوب عموماً به عنوان سایت دانلود شناخته نمی‌شود و بارگیری از آن دشوار است؛ بنابراین معلوم نیست که آپلودکننده و قاچاقچی فیلم چه قصدی دارد که حتی از بارگذاری تیغ و ترمه در یوتیوب هم نگذشته است.  از سوی دیگر هیچ پیام و یا حرکت قابل توجهی از طرف سازمان سینمایی و مدیران بسترهای ویدئویی رخ نداده است. باید دید که این سکوت کجا می‌شکند؟ انتهای پیام/‬‬
‫‫ فیلمبرداری «ماموریت غیرممکن۷» شهریور از سر گرفته می‌شود , فیلمبرداری «ماموریت غیرممکن۷» که اوایل سال جاری میلادی بخاطر بحران شیوع ویروس کرونا متوقف شده بود از ماه سپتامبر(شهریور) آغاز خواهد شد. , به گزارش خبرنگار فرهنگی خبرگزاری تسنیم به نقل از ورایتی، فیلمبرداری نماهای بیرونی، اولین مرحله تولید فیلم سینمایی «ماموریت غیرممکن7» است که از ماه سپتامبر ازسر گرفته خواهد شد. فیلمبرداری «ماموریت غیرممکن7» که اوایل سال جاری میلادی بخاطر بحران شیوع ویروس کرونا متوقف شده بود از ماه سپتامبر(شهریور) آغاز خواهد شد. «سایمون پگ» که در این فیلم نقش «بنجی دان» را بازی می‌کند به ورایتی گفت که برنامه ادامه تولید و فیلمبرداری این پروژه سینمایی آخر تابستان آغاز می‌شود. این هنرپیشه بریتانیایی که در فیلم جدید «میراث» ایفای نقش کرده و اخیرا در مجموعه «پسران» آمازون بازی کرده با عنوان طنز گفت: صحنه‌های مبارزه «ماموریت غیرممکن7» نیازمند فاصله اجتماعی پنج فوتی است. پگ در مورد مراحل تولید و بحث آمایش و تدارکات این پروژه اکشن افزود: افرادی که به هر نوعی در فعالیتی نزدیک با دیگران مشارکت می‌کنند باید بحث ایمنی آن‌ها در اولویت قرار بگیرد. من نمی‌دانم وضعیت تست چیست، چگونه کار می‌کند، یا اینکه آیا آنها به طور مرتب می توانند آزمایش شوند یا خیر.  برنامه‌ریزی برای شروع مجدد پروژه‌ای عظیم چون «ماموریت غیرممکن7» با تعداد عظیم خدمه، کارکنان و عوامل و لوکیشن‌های متعدد، به عنوان پیشرفتی عمده در صنعت جهانی تولید فیلم قلمداد می‌شود. «تامی گارملی» دستیار اول کارگردان «ماموریت غیرممکن7» اولین کسی بود که در برنامه رادیو4 بی‌بی‌سی از شروع مجدد فیلمبرداری این پروژه خبر داد و گفت: امیدواریم که در ماه سپتامبر دوباره شروع به کار کنیم و از تمام کشورهایی که برنامه‌ریزی کرده‌ایم بازدید کنیم. قصد داریم بخش اعظم تولید را در بریتانیا در فضای بیرونی و نیز در استودیو تولید کنیم.  او افزود که اطمینان دارد که پارامونت می‌تواند دقیق طبق برنامه زمان‌بندی فیلمبرداری را از سپتامبر تا آوریل و می به پایان برساند. تولید این پروژه در اواخر ماه فوریه درست چند روز قبل از شروع فیلمبرداری صحنه‌های شهر ونیز، متوقف شد. در آن زمان، ایتالیا به عنوان مرکز شیوع ویروس کرونا در اروپا پدیدار شد. مأموریت:غیرممکن (Mission: Impossible) عنوان سری فیلم‌های اکشن جاسوسی آمریکایی که بر اساس مجموعه تلویزیونی به همین نام ساخته شده ‌است. تا کنون شش نسخه از این مجموعه به نام‌های مأموریت غیرممکن، مأموریت غیرممکن 2، مأموریت غیرممکن 3، مأموریت غیرممکن: پروتکل شبح و مأموریت غیرممکن: ملت یاغی و مأموریت غیرممکن:فال‌اوت ساخته و اکران شده ‌است. «تام کروز» در نقش شخصیت اصلی داستان، مأمور مخفی «ایتن هانت» در تمام نسخه‌های فیلم حضور دارد. انتهای پیام/‬‬
‫‫ مجازات اعدام برای دارندگان عکس‌های امام خمینی / زمانی که پلیس کابل مجبور به بستن خیابان‌های اطراف سفارت ایران شد , محمدسرور رجایی با اشاره به عشق و علاقه مردم افغانستان به امام خمینی می‌گوید: پیش از انقلاب و پیش از کودتا در افغانستان مقلدان و علاقه‌مندان امام تصاویر این مرجع عالیقدر را در خانه نگهداری می کردند در حالیکه جرم محسوب می‌شد و مجازاتی تا حد اعدام داشت. , به گزارش خبرگزاری تسنیم،‌ به نقل از روابط عمومی نهاد کتابخانه‌های عمومی‌، نشست فرهنگی «عصر روح الله» سه‌شنبه 13 خرداد همزمان با فرارسیدن سالروز ارتحال حضرت امام خمینی(قدس سره) و قیام 15 خرداد، با حضور محمدسرور رجایی (شاعر و فعال فرهنگی افغانستانی) و حسین قرایی (پژوهشگر تاریخ شفاهی ادبیات انقلاب) برگزار شد. آغاز دوران نویسندگی با نوشتن از امام محمدسرور رجایی در ابتدای این نشست با بیان خاطره‌ای درباره آغاز فعالیت خود در حوزه نویسندگی و همچنین علاقه مردم افغانستان به امام خمینی(قدس سره) گفت: من از سال‌های نوجوانی به نوشتن علاقه داشتم و پیش از اینکه به ایران بیایم این کار را انجام می‌دادم، در حالی که در آنجا کسی را برای راهنمایی و آموزش نداشتم و هرچه می‌خواستم برای خودم می نوشتم. اولین باری که تصمیم گرفتم به صورت جدی دست به قلم شوم و مطلبی بنویسم، مربوط به زمانی بود که در پیشاور پاکستان ساکن بودم به مناسبتی به خانه فرهنگ ایران رفتم و در مسابقه مقاله نویسی با محوریت امام خمینی(قدس سره) شرکت کردم. وی افزود: در آنجا من مطلبی در پنج برگ نوشتم و تحویل دادم. متاسفانه در روز نهایی اعلام برندگان به دلیل اینکه کارت دعوت نداشتم من را به خانه فرهنگ راه ندادند و برگشتم، اما همان شب یکی از دوستانم از برگزیده شدن من به عنوان نفر سوم خبر داد. در حالی که نفرات اول و دوم دو فرد پاکستانی با مدرک دکترا بودند. در آن زمان مبلغ 1000 روپیه پاکستانی و همچنین یک جلد کتاب «جاذبه و دافعه علی(علیه السلام)» اثر استاد شهید مطهری را دریافت کردم. بعد از این ماجرا به ایران آمدم و آموزش‌ها زیر نظر استادان را دنبال کردم. رجایی در ادامه سخنان خود به کتاب «در آغوش قلب‌ها» از انتشارات راهیار اشاره کرد و گفت: من این کتاب را در سه بخش خاطرات، اشعار و عکس ها از تأثیرات امام خمینی(قدس سره) در افغانستان تهیه کردم. درواقع با انتشار این کتاب می‌خواستم این پیام را بدهم که دوستان ایرانی هم بدانند که امام نه تنها در ایران بلکه در فراسوی مرزهای ایران علاقه‌مندان و مریدانی بسیاری داشته و دارد که بسیاری از آنها حتی در این مسیر به شهادت رسیدند. زوایایی از علاقه و ارادت مردم افغانستان به امام این شاعر و نویسنده با اشاره به تأثیرات قیام امام راحل و انقلاب اسلامی در افغانستان گفت: امروز بسیاری از مردم و جامعه افغانستان و همچنین بسیاری از مردم ایران نمی دانند زمانی که انقلاب در سال 57 به پیروزی رسید، عکس امام در بالای دروازه سفارت ایران در کابل نصب شده بودند و این اتفاق باعث شد مردم برای دیدن عکس اما هجوم آورند. در این زمان ازدحام مردم به حدی می‌شود که نیروهای امنیتی شهر کابل چهار خیابان منتهی به سفارت ایران در کابل را می‌بندند. وی تأکید کرد: مردم افغانستان اعم از شیعه و سنی ارادت خاصی به امام خمینی (قدس سره) داشته و دارند. تا جایی که در تاریخ می بینیم وقتی که مردم اعتراضات مسلمان قندهار بر علیه دولت کمونیستی افغانستان شدت می‌گیرد، آنها با شعار «... رهبر ما خمینی است» قیام خود را آغاز می کنند. رجایی یادآور شد: جالب است بدانید پیش از انقلاب و پیش از کودتا در افغانستان عکس هایی از امام خمینی(قدس سره) در خانه مقلدان و علاقه‌مندان امام وجود داشت. این در حالی بود که دولت آن زمان یکی از مصادیق جرم را داشتن عکس یا رساله حضرت امام اعلام کرده بود که مجازاتی تا حد اعدام داشت. در دوران جهاد وقتی مجاهدان اسلامی از ایران به افغانستان می آمدند، بخشی از مواد فرهنگی اعم از کتاب‌ها و نوارهای کاست و به خصوص عکس حضرت امام را با کیفیت خوبی که در ایران چاپ می‌شد، به عنوان سوغات، هدیه و یک تحفه ارزشمند برای دوستانشان در افغانستان می‌آوردند. این شاعر و نویسنده افغانستانی ادامه داد: وقتی به یک تعداد از شعرها و خاطره ها  و عکس‌ها رسیدم و احساس کردم این مجموعه قابلیت کتاب شدن را دارد، آن را منتشر کردم. همه خاطرات این کتاب برای من عزیز و زیبا هستند؛ از خاطرات شهدایی که حق بزرگی به گردن ما داشتند تا خاطرات نوجوانی ما و «الله اکبر بازی» و خاطرات دنبال کردن تحولات انقلاب اسلامی ایران در افغانستان از طریق رادیو. رجایی با اشاره به یکی از خاطرات این کتاب گفت: اوایل انقلاب در خانه ما مراسمی بود و همه اقوام و اهالی روستا جمع بودند. ما از رادیو اخبار ایران را دنبال می‌کردیم در میان خش خش صدای گوینده و قطع و وصل شدن های مستمر صدای گوینده اخبار، صدایی به وضوح شنیده شد که «امام خمینی بر اثر گلوله ای کشته شد!». لحظه ای همه سکوت کردند. در ادامه برخی شروع گریه کردند و برخی مات شان برده بود. بعد از مدتی یکی از بزرگان گفت نگران نباشید، ان شاءالله که این خبر دروغ است. فردای آن روز که ما آن خبر را به صورت کامل شنیدیم متوجه شدیم که فقط بخشی از خبر را که اعلام شده بود، «استاد مطهری یکی از یاران امام خمینی به گلوله به شهادت رسید» را شنیده بودیم. 15 خرداد؛ مبدا انقلاب اسلامی در ادامه این نشست حسین قرایی، پژوهشگر تاریخ شفاهی ادبیات انقلاب درباره فضای کلی ادبیات انقلاب اسلامی متأثر از شخصیت امام خمینی(قدس سره) گفت: وقتی صحبت از این دوران می‌شود، من به ادبیات قبل از انقلاب بازمی‌گردم. من معتقدم ما باید ریشه انقلاب اسلامی را در 15 خرداد بجوییم. 15 خرداد سال 42 مبدا انقلاب اسلامی است که با تحرکاتی در شهرهای مختلف پیشوا، ورامین، شیراز، قم، تهران و سایر شهرها پایه‌گذاری شد. وی افزود: ژولیده نیشابوری یکی از شعرایی است که به گفته خودش شعری دارد برای امام که در 15 خرداد سال 42 در مقابل جمعیت در مدرسه فیضیه خوانده است. در متنی که از این شعر موجود است، خود این شاعر مقدمه مفصلی و در آن روایت کرده که چطور برای خواندن شعر پیش از سخنرانی امام خمینی(قدس سره) در مدرسه فیضیه دعوت شده و پس از خواندن شعر خود درباره نهضت امام خمینی(قدس سره) و شکست رژیم طاغوت، آن مجلس به هم ریخت و در نهایت ژولیده دستگیر شد. قرایی تاکید کرد: به اعتقاد من با همین سند 15 خرداد را می‌توان مبدا انقلاب اسلامی دانست. البته در ادامه خوشدل تهرانی هم اشعاری در این زمینه سرود که مشخص نیست آیا او از ژولیده تأثیر گرفته یا ژولیده از او و در ادامه آنها هم، تقی اعلایی در پیشوا این روند را ادامه داد. نویسنده برجسته عصر امام این شاعر در ادامه از رحیم مخدومی به عنوان یکی مهم‌ترین نویسندگان عصر انقلاب یاد کرد و گفت: کتاب «جنگ پابرهنه» از رحیم مخدومی، کتابی پرمخاطب و عمیق است که هر فصل آن با یک آیه شروع می‌شود. در واقع مخدومی در این کتاب از ادبیات مطالبه می‌کند؛ مطالبه گری درست. وی افزود: سابقه معلمی مخدومی تأثیر مهمی در نویسندگی‌اش داشته است. سر و کله زدن با بچه ها از او یک نویسنده عصر انقلاب ساخت، همانطور که همنشین بودن امام با فقرا از ایشان یک رهبر انقلاب ساخت. به نظر من رحیم مخدومی در عصر ما دچار حجاب معاصرت شده است. حسین قرایی در ادامه با تقدیر از نهاد کتابخانه‌های عمومی کشور برای برگزاری این نشست‌ و مجموعه نشست‌های از این دست که به دلیل شرایط حاکم بر کشور به صورت آنلاین پخش می‌شود، به خوانش فصلی از کتاب «جنگ پابرهنه» از رحیم مخدومی پرداخت. گفتنی است پخش کلیپ‌هایی در تبیین اندیشه امام(ره) و نیز شعرخوانی شاعران مطرحی چون علی محمد مودب و سارا جلوداریان از دیگر بخش‌های برنامه بود. انتهای پیام/‬‬
‫‫ یادداشت|چند پیشنهاد برای بهبود وضعیت فرهنگ و هنر , روح‌الله مهرجو، استاد دانشگاه و پژوهشگر امور اجتماعی، در یادداشتی ضمن اشاره به کاستی‌های موجود در حوزه فرهنگ و هنر کشور، پیشنهادهایی برای ارتقای کیفی این حوزه ارائه کرد. , خبرگزاری تسنیم، روح‌الله مهرجو* هنر یکی از ارکان مهم توسعه همه جانبه به حساب می‌آید، زیرا جامعه نیازمند به شهروند دغدغه‌مند دارد و این دغدغه است که هنر را در انواع مختلف خلق می‌کند. در اصل هنر یکی از ارکان توسعه مفید و یکی از ساختارهایی است که برای  تحقق رشد همه‌جانبه از آن یاد می‌شود. همواره هنر زمانی به اوج خود رسیده که همه ارکان جامعه از جمله اقتصاد، سیاست و علم هم در اوج بودند و منجر به خلق آثاری شایسته که امروز گنجینه‌های بی‌بدیل به حساب می‌آیند، شدند. هنر کلمه‌ای است که معنای گسترده‌ای را به دنبال دارد و هر روز نیز بر وسعت آن افزوده می‌شود. اگر روزگاری نقاشی، مجسمه‌سازی و سفال‌گری و چند رشته محدود به عنوان هنر شناخته می‌شد، امروز چنان این کلمه وسعت یافته و انسان آن را به حدی رسانده که می‌تواند هر روز صفحه‌ای جدید بر تاریخ هنر بیفزاید. دنیای مدرن و محیط خشک صنعتی فضایی نبود که انسان تربیت‌یافته عصر کشاورزی یا کوچ‌نشینی بتواند آن را تحمل کند؛ بنابراین برای یافتن آرامش و معنابخشی به محیط پیرامونش، به هنر متوسل شد و به خلق آثاری دست می‌زند که بتواند محیط پیرامون خود را به شکل واقعی‌اش بازآفرینی کند؛ به همین دلیل است که دولت‌ها و سازمان‌های غیر دولتی عمومی چون شهرداری‌ها از هنر با احداث فرهنگسراها در مناطق مختلف شهری حمایت و  فضاهایی را به عنوان گالری‌ها فراهم می‌کنند و به تقویت انجمن‌های هنری می‌پردازند، اما آیا این اتفاقات کافی است؟ شهرداری‌ها با در اختیار گذاشتن یک گالری برای نمایش آثار یک هنرمند توانسته‌اند به ارتقای هنر خدمت کنند؟ پاسخ این سؤال در وهله اول، منفی است. بخش اعظمی از ظرفیت‌هایی که ادارات کل فرهنگ و ارشاد اسلامی استان‌ها و شهرداری‌ها ایجاد کردند، مغفول مانده است که این امر دلایل مختلفی دارد؛ نخست نداشتن برنامه مشخص در شهرداری‌ها و شوراهای شهر و البته ادارات کل فرهنگ و ارشاد اسلامی است و در درجه دوم سردرگمی‌هایی که بین کارشناسان وجود دارد. بدون تردید شوراهای شهر و ادارت کل ارشاد باید بتوانند در این حوزه برنامه‌ریزی و به پویایی هنر در شهرها کمک کنند. گاه تنها بر اساس یک سلیقه کارمند، یک هنرمند از اختصاص زمان برای ارائه آثارش در گالری‌ها محروم می‌ماند. در این میان نبود عنصر پاسخگویی نیز مزید بر علت می‌شود که این امور پیش نرود؛ به عبارت دیگر نامه‌نگاری طولانی و اخذ مجوزهای مکرر برخی از افراد را از ادامه راه باز می‌دارد. اگر چه باید برای این معضل چاره اندیشید، اما نکته مهم این است که چگونه می‌توان استعدادها را شناخت و آن‌ها را پرورش داد؟ در اصل نکته اصلی همین موضوع است که سوق دادن افراد برای برقراری ارتباط با خود و کشف گوهری که خداوند در درون هر انسان قرار است، چگونه باید رخ دهد؟ معضلی که به نظر می‌رسد در این حوزه وجود دارد. بخشی از بودجه‌های فرهنگی باید به سمتی برود که کلاس‌های رایگان و ارزان قیمت با اساتید برجسته برگزار شود تا امکان ثبت‌نام همه افراد و تمامی اقشار جامعه با هر سطحی از توانایی مالی در آنها فراهم شود. اگر این اتفاق نیز رخ دهد، نکته مهم دیگر چگونگی اطلاع رسانی به اقشار کم درآمد و مستقر در مناطق کمتر توسعه یافته است که اغلب اولویت اول آن‌ها تأمین معاش است. این دولت و نهادهای عمومی غیر دولتی هستند که باید بتوانند ضریب نفوذ خود را افزایش دهند و با استفاده از ظرفیت‌هایی که در اغلب شهرها و روستاها ایجاد شده است، افراد به ویژه کودکان، نوجوانان و جوانان را برای داشتن زندگی بهتر یاری دهند. این اتفاق نیاز به سرمایه‌گذاری چندانی ندارد، بلکه مدیریت منابع موجود و برنامه‌ریزی لازم می‌تواند بخش عمده‌ای از خلأهای موجود را پر کند. اتفاقی که به نظر می‌رسد، هنوز اراده آن در تصمیم گیران ایجاد نشده است؛ ضمن اینکه نباید فراموش کرد برای اداره این ظرفیت‌ها بهترین کار استفاده از خود جامعه هنری است. بدون تردید این افراد با توجه به رسالتی که برای خود قائل هستند، در این زمینه ورود می‌کنند و شرایط را فراهم خواهند کرد. مسؤولان دولتی، حاکمیتی نیز وظایف کمتری بر دوش داشته و بر امور نظارتی و پشتیبانی تمرکز می‌کنند. بنابراین می‌توان به این نتیجه مهم دست یافت که فرهنگ و هنر در کشور تنها با یک برنامه‌ریزی مدون و حساب شده که توسط همین خانواده انجام شده باشد و توسط مسئولان حمایت شود، می‌تواند شکوفا شده و ساختارهای مستحکمی را بنا کند. شاید بهتر باشد که مجلس جدید نیز در این حوزه ورود کرده و برای دستگاه‌های فرهنگی به ویژه ادارات کل ارشاد و شهرداری‌ها دستورالعمل‌هایی را با در نظر گرفتن اصل هنر و مقتضیات جامعه ایرانی تدوین کند. بدون تردید این اتفاق می‌تواند بهترین رویداد برای اوقات فراغتی باشد که امروز دغدغه بسیاری از والدین و البته تصمیم‌گیران کلان کشوری است. امروز اگر چه کارگروه‌های مصوب و قانونی در امور جوانان در استانداری‌ها به ویژه با موضوع اوقات فراغت برگزار می‌شود، اما خروجی که بتواند نیاز جامعه را برطرف کند، از آن دیده نشده است؛ بنابراین یک بازنگری در ماهیت این جلسات و نوع تصمیم‌گیری‌ها نیز در این حوزه لازم و ضروری است. در همین حوزه توجه به هنر می‌تواند راهگشای مسئولان برای تصمیم‌گیری باشد و آنان را در برنامه‌ریزی کمک شایانی کند. امید است که هرچه زودتر شاهد تغییرات شگرفی در این حوزه باشیم. * استاد دانشگاه و پژوهشگر امور اجتماعی انتهای پیام/‬‬
‫‫ فراخوان شانزدهمین جشنواره بین‌المللی فیلم مقاومت منتشر شد , دبیرخانه جشنواره بین‌المللی فیلم مقاومت، فراخوان و مقررات شانزدهمین دوره این رویداد سینمایی را منتشر کرد که بر این اساس جشنواره در دو زمان هفته دفاع مقدس و هفته بسیج سال جاری برگزار می‌شود. , به گزارش باشگاه خبرنگاران پویا، ستاد اطلاع‌رسانی شانزدهمین جشنواره بین‌المللی فیلم مقاومت، شانزدهمین دوره این جشنواره در دو بخش مسابقه و جنبی برگزار می‌شود که بخش‌های رقابتی آن شامل «مدافعان سلامت»، «جشنواره جشنواره‌ها»، و انتخاب استانیِ بخش «فیلمسازان بسیجی»، 31 شهریور تا 6 مهرماه مقارن با هفته دفاع مقدس برگزار و ثبت نام برای متقاضیان حضور در این بخش  از 20 خرداد در سایت جشنواره آغاز می‌شود، آخرین مهلت ارسال اثر 30 مردادماه 1399 است. سایر بخش‌های رقابتی شانزدهمین جشنواره بین‌المللی فیلم مقاومت شامل «بخش اصلی مسابقه (بین‌المللی)»، «بخش ویژه سیدالشهدای مقاومت (بین‌المللی)»، «بخش فیلم به معنای مطلق (بین‌المللی)»، «بخش فیلمنامه با عنوان «روایت قلم» (بین‌المللی)»، «بخش پژوهش‌های سینمایی انقلاب اسلامی و دفاع مقدس، مقاومت و بیداری اسلامی و نقد آثار فیلم و سینما (بین‌المللی)» و «بخش فیلمسازان بسیجی (انتخاب برگزیدگان ملی)»، یکم تا هفتم آذرماه همزمان با هفته بسیج برگزار خواهد شد که بنا بر اعلام دبیرخانه جشنواره، ثبت نام برای متقاضیان حضور در این بخش‌ها  از 20 خرداد در سایت جشنوارهآغاز می‌شود و آخرین مهلت ارسال اثر 5 مهرماه 99 در نظر گرفته شده است. متن کامل فراخوان  انتهای پیام/‬‬
‫‫ داوری آثار نخستین مسابقه سراسری طراحی پوشاک مدارس , آثار رسیده به نخستین مسابقه سراسری طراحی پوشاک مدارس در دو بخش تصویرسازی شامل طراحی‌های خطی و اسکیس و همچنین آثار اجراشده و طرح‌های فیزیکی، مورد داوری قرار گرفتند. , به گزارش باشگاه خبرنگاران پویا، بالغ‌بر 500 اثر رسیده به نخستین مسابقه سراسری طراحی پوشاک مدارس، دوشنبه 12 خرداد در محل انجمن فرهنگی هنری طراحان و تولیدکنندگان پوشاک مدارس، مورد داوری قرار گرفتند. این آثار در دو بخش تصویرسازی شامل طراحی‌های خطی و اسکیس و همچنین آثار اجراشده و طرح‌های فیزیکی، طی فرصتی سه‌ماهه و از زمان انتشار فراخوان این رویداد به این انجمن ارسال شدند. اعضای هیأت‌داوران نخستین مسابقه سراسری طراحی پوشاک مدارس شامل فاطمه بهرامی عضو هیأت‌علمی جهاد دانشگاهی و مدرس دانشگاه در بخش عفاف و حجاب، معصومه طلوع زمانی مدرس دانشگاه و از چهره‌های پیشکسوت عرصه طراحی لباس و دوخت در بخش الگو و دوخت، هدی فرهنگ طراح لباس و روانشناس در بخش روانشناسی، لیلا مناف‌پور طراح مد و لباس و مدرس دانشگاه در بخش هنری و مریم احمدی طراح مد  و لباس و مدرس دانشگاه در بخش طراحی، تمامی آثار را طی یک روز مورد داوری قرار دادند. خلاقیت، نوآوری و ابتکار موجود در مدل، رعایت اصول علمی در حوزه طراحی، استفاده از دانش فنی در الگو و دوخت، ایمنی سلامت و روانشناسی و همچنین عفاف و حجاب ازجمله شاخص‌های داوری بودند. نوآوری در طراحی، انتخاب مناسب رنگ و تناسب تزئینات و ملحقات لباس در بخش هنری، تناسب خطوط و برش‌ها با کاربرد لباس، ایجاد کیفیت بصری و ارتباط نقش پارچه با مدل در بخش طراحی، قابلیت الگوسازی و تولید انبوه در بخش الگو و دوخت، انتخاب پارچه مناسب ازنظر بهداشت و سلامت و تأثیر طرح لباس در بهداشت روان و نظم‌پذیری دانش‌آموزان و راحتی و کاربردی بودن لباس در بخش روانشناسی و همچنین استفاده مناسب از طراحی متناسب با فرهنگ پوشش اسلامی ایرانی و ایجاد علاقه‌مندی در دانش آموزان به الزامانت پوشش در کشور ازجمله مؤلفه‌های داوری در بخش عفاف و حجاب به شمار می‌روند.  فراخوان نخستین مسابقه سراسری طراحی پوشاک مدارس، بهمن‌ماه سال گذشته با اهدافی همچون شناسایی و معرفی طراحان برتر پوشاک مدارس کشور، ایجاد فضای رقابتی سالم میان طراحان عرصه مد و لباس در حوزه پوشاک مدارس، تشویق طراحان به ارائه طرح و الگوهای متناسب با نیاز دانش‌آموزان و با در نظر گرفتن شأن جامعه دانش‌آموزی، کمک به ارتقای سطح طراحی پوشاک مدارس با الهام از نمادهای هنر ایرانی اسلامی و کشف استعدادهای نو و همچنین ایجاد بانک اطلاعاتی و معرفی به بخش تولید منتشر شد. به‌زودی آثار برگزیده این رویداد از سوی انجمن فرهنگی هنری طراحان و تولیدکنندگان پوشاک مدارس ایران معرفی و مورد تجلیل و تقدیر قرار خواهند گرفت. انتهای پیام/‬‬
‫‫ تغییر معاون توسعه فناوری و مطالعات سینمایی سازمان سینمایی , طی حکمی از سوی رییس سازمان سینمایی، محمد رحمتی به عنوان معاون توسعه فناوری و مطالعات سازمان سینمایی منصوب شد. , به گزارش خبرگزاری تسنیم به نقل از روابط عمومی سازمان سینمایی، در این حکم خطاب به رحمتی آمده است: «با توجه به ضرورت گسترش و بهرهمندی از فناوری‌های نوین در زمینه تولید، عرضه و انتشار فیلم انتظار می‌رود با جلب همراهی مسئولانه سایر مدیران و اهالی شریف سینمای ایران موجبات ارتقای شایسته هنرصنعت سینمای ایران و افزایش ضریب نفوذ آن در محیط رقابتی حاکم بر رسانه‌های دیداری ایران و جهان را به پشتوانه مطالعات و تحقیقات علمی فراهم آورید.» در جلسه‌ای که صبح امروز 13 خرداد برگزار شد، ضمن تشکر از خدمات محمود اربابی و سیدمحمدمهدی طباطبایی نژاد در این مسئولیت، حکم محمد رحمتی به عنوان معاون جدید توسعه فناوری و مطالعات سازمان سینمایی توسط حسین انتظامی اعطا شد. محمود اربابی پیش از این عهده‌دار این مسئولیت بود که با بازنشستگی وی، سید محمدمهدی طباطبایی نژاد از ابتدای امسال به عنوان سرپرست، اداره این معاونت را بر عهده داشت. رییس سازمان سینمایی همچنین طی حکمی محمود اربابی را به عنوان مشاور خود منصوب کرد. انتهای پیام/‬‬
‫‫ ارسال ۶۳۹ اثر به دوازدهمین جشنواره شعر و داستان انقلاب , با پایان مهلت ارسال اثر به دوازدهمین جشنواره شعر و داستان انقلاب، ۶۳۹ اثر در بخش‌های مختلف این رویداد ادبی از سوی متقاضیان دریافت شد. , به گزارش خبرگزاری تسنیم، دبیرخانه دوازدهمین جشنواره شعر و داستان انقلاب با پذیرش 639 اثر از شرکت‌کنندگان این رویداد ادبی، پایان مرحله دریافت آثار به این رویداد ادبی را اعلام کرد. از میان این آثار، 356 اثر از 149 شرکت‌کننده در بخش شعر و 283 اثر از 194 شرکت‌کننده در بخش داستان دوازدهمین جشنواره شعر و داستان انقلاب حضور دارند. همچنین تعداد 170 شعر کلاسیک، 109 شعر نو در بخش تک اثر و 22 مجموعه شعر نو و 34 مجموعه شعر کلاسیک، هفت مجموعه شعر کودک و 14 مجموعه شعر نوجوان در بخش مجموعه‌های اشعار شرکت دارند. تعداد 179 داستان کوتاه بزرگسال، 50 داستان کوتاه کودک و نوجوان، 38 رمان بزرگسال و 16 رمان کودک و نوجوان نیز در بخش داستان دوازدهمین جشنواره شعر و داستان انقلاب حضور یافته‌اند. همچنین استان تهران با بیشترین تعداد شرکت‌کننده و استان‌های ایلام و کردستان با کمترین شرکت‌کننده در آمار این دوره از جشنواره ثبت شده‌اند. مراحل اداری دوازدهمین جشنواره شعر و داستان انقلاب به دلیل شیوع ویروس کرونا و تعطیلی مراکز فرهنگی و هنری پیش از این مدتی به تعویق افتاده بود. دبیری این رویداد در بخش شعر را علی‌محمد مؤدب و در بخش داستان حسینعلی جعفری برعهده دارند. این رویداد به همت مرکز آفرینش‌های ادبی حوزه هنری و سپهر سوره هنر برگزار می‌شود. انتهای پیام/‬‬
‫‫ حضور و تجلیل از عوامل سریال "بچه‌مهندس۳" در خبرگزاری تسنیم+ عکس , نشست صمیمانه عوامل سریال بچه‌مهندس با حضور تهیه‌کننده، کارگردان و جمعی از بازیگران این سریال در خبرگزاری تسنیم در حال برگزاری است. , به گزارش خبرنگار فرهنگی خبرگزاری تسنیم، ظهر امروز عوامل سریال «بچه‌مهندس» با حضور در باشگاه خبرنگاران تسنیم «پویا» در مورد این سریال گفت‌وگو کردند. در این برنامه که در ساختمان باشگاه خبرنگاران پویا در حال برگزاری است عوامل این سریال: سعید سعدی (تهیه‌کننده)، علی غفاری (کارگردان)، حسن وارسته (طراح، نویسنده و سرپرست نویسندگان)، روزبه حصاری (بازیگر نقش جواد) و مهشید جوادی (بازیگر نقش مرضیه) حضور دارند. سریال «بچه‌مهندس3» که در ایام ماه مبارک رمضان از شبکه دو سیما پخش شد، مورد استقبال زیاد مخاطبین قرار گرفت. قسمت پایانی این سریال شب گذشته نیز پخش شد. گفتگوی تفصیلی با عوامل این سریال به‌زودی منتشر می‌شود... .   انتهای پیام/+‬‬
‫‫ "دریا" به روایت رضا امیرخانی منتشر شد + فیلم , نماهنگ «دریا» در آستانه ارتحال بنیانگذار انقلاب اسلامی انتشار یافت. , به گزارش خبرگزاری تسنیم،  نماهنگ «دریا» روایتی از بخش‌های کتاب ارمیا در خصوص تشییع امام خمینی(ره) با دکلمه رضا امیرخانی، آهنگسازی امید روشن بین وحاوی تصاویر کمتر دیده شده از این تشییع تاریخی از سوی دفتر موسیقی و سرود صدا و سیما منتشر شد. «ارمیا» نخستین کتاب رضا امیرخانی است که در سال 1372 منتشر شد. داستان ارمیا در سال‌های پایانی جنگ ایران و عراق آغاز می‌شود. ارمیا پسری از خانواده‌ای ثروتمند و ساکن شمال شهر تهران است. او زندگی راحت و آرامی را گذرانده، خانواده‌ او میانه‌ای با جنگ و فرهنگ جهاد که فضای غالب جامعه در آن روزهاست، ندارند. ارمیا برخلاف خانواده‌اش به این مسائل اهمیت می‌دهد. زمستان 66 او تصمیم می‌گیرد بدون اطلاع خانواده‌اش به جبهه برود. ارمیا پس از قبول قطعنامه به تهران بامی‌گردد تا زندگی را ادامه دهد که این ایام با شنیدن خبر درگذشت بنیانگذار انقلاب اسلامی شوکه شده و با اتفاقات و احوالات خاصی در مراسم تشییع مواجه می‌شود که این اتفاقات در این نماهنگ روایت شده است. در ادامه نماهنگ «دریا» را می‌بینید و می‌شنوید:    انتهای پیام/‬‬
‫‫ "خرداد ۴۲ تا خرداد ۶۸" منتشر شد+ فیلم , مجموعه تولیدات تصویری «خرداد ۴۲ تا خرداد ۶۸» با روایتی از بنیان‌گذار کبیر انقلاب اسلامی، امام خمینی (ره) منتشر شد. , به گزارش خبرنگار فرهنگی خبرگزاری تسنیم، همزمان با سی و یکمین سالروز ارتحال بنیان‌گذار کبیر انقلاب اسلامی، امام خمینی (ره) مجموعه تصویری «خرداد 42 تا خرداد 68» منتشر شد. این مجموعه توسط مرکز آفرینش‌های فرهنگی هنری بسیج و باشگاه تلویزیونی سوره تولید شده است.  تیزر «با خمینی» دقایقی با تقویم امام خمینی (ره) معمار کبیر انقلاب و بنیانگذار جمهوری اسلامی ایران از خرداد سال 1342 تا خرداد 1368 و ارتحال ایشان است.  همچنین کلیپ هنری نقاشی شنی، خرداد 42 تا 68 را در قاب تصاویر روایت می‌کند.  انتهای پیام/ ‬‬
‫‫ لطف فیلم‌های سیاهان به لیبرالیسم و ترامپیسم/ عدم ترسیم صریح وضعیت امروز سیاهان در هالیوود , شیوه ساخت فیلم‌های علیه نژادپرستی توسط سیاه‌پوستان باعث شده است که منافع لیبرالیسم آمریکایی تأمین شود و سرمایه‌داران بهتر به هدف خود برسند! , به گزارش خبرنگار فرهنگی خبرگزاری تسنیم، سینمای سیاه‌پوستان هالیوود در سال‌های اخیر بیشتر رنگ اعتراضی و ضدآمریکایی به خود گرفته است اما با تمام این اوصاف نگاه آنان نه تنها دردی را درمان نمی‌کند که لطفی است به جریان نژادپرستی و لیبرالیسم. یکی از شاخص‌ترین فیلم‌های سینمایی درباره سیاهان که در آن تلاش شد تا با درامی داستانی و کمدی و جذاب، وضعیت جامعه سیاهان را از سیاهی نجات بدهد، کتاب سبز بود. این فیلم با بازی ماهارشا علی و ویگو مورتنسن، در چند بخش از اسکا نامزد بود و در نهایت توانست اسکار بهترین فیلم و بازیگر مکمل را از آن خود کند.  نمایی از فیلم کتاب سبز در این فیلم که جای ارباب و رعیت در جامعه آمریکا عوض شده بود و سیاه‌پوست  فیلم در مقام رئیس و کارفرمای ثروتمند یک سفیدپوست راننده بود، به نوعی همگرایی و همبستگی میان سیاهان و سفیدان را در آمریکا در دهه‌های پایانی قرن بیستم نشان می‌‌داد. دورانی که شاید تبعیض نژادی و استبداد سفیدان چندان با روزگار فعلی تفاوت نداشت. این فیلم به نوعی قصد داشت تا ضمن آنکه رگه‌های نابرابری را حتی برای هنرمندی سیاه‌پوست نشان دهد، سوپ آپ اطمینانی باشد برای آنکه بگوید امروز وضعیت سیاهان آمریکا دیگر مانند آن دوران نیست که حتی یک سیاه‌پوست اجازه ورود به یک رستوران را نداشته باشد و امروز سیاهان از آزادی بیشتری برخوردارند. اما واقعه قتل جورج فلوید این موضوع را تا حد زیادی دچار شک و تردید کرده است.  عوامل برنده فیلم کتاب سبز؛ سفیدپوستانی که برای سیاهان فیلم می‌سازند! نه تنها فیلم مذکور بلکه اساساً ساخت فیلم‌های ضدنژادپرستی در آمریکا که به نوعی حرف دل سیاهان این کشور باشد، در حال عبور از گذشته تلخ آنان و القای این موضوع است که امروز جامعه سیاهان از اساس با دیروز غیرقابل قیاس است. اگر به فیلم‌های این سبک مروری داشته باشیم می‌بینیم که عموماً آن‌ها یا در گونه تاریخی جای می‌گیرند و یا در تاریخ 40 تا 50 سال قبل سیر می‌کند بدون اینکه به وضعیت امروز سیاهان آمریکا رسیدگی جدی کند.  نمایی از فیلم خدمتکار حتی فیلم‌های کارگردان جنجالی آمریکایی سیاه یعنی اسپایک لی که عموماً فیلم‌های مهم و برتر سیاهان مانند مالکوم ایکس را ساخته است در قالب بازه زمانی میانه سال‌های سده بیستم می‌گذرد. فیلم اخیر او یعنی BlacKkKlansman نیز از همین شرایط زمانی برخوردار است. بدین ترتیب تمام فیلم‌های سیاهان بیشتر از آنکه کمکی برای اعتراض به آنان به دلیل نابرابری‌های موجود در آمریکا باشد بیشتر کمکی است از سر نادانی به لیبرالیسم و سردمداران سرمایه‌داری که سرپوشی بر وضعیت اسفناک آنان گذاشته شود و اینگونه به نظر برسد که مسئولین این کشور توانسته‌اند از دوران بحرانی نژادپرسی گذر کنند و روزهای بهتری را برای سیاهان در جامعه امروز آمریکا ایجاد کنند.  نمایی از فیلم blackkklansman  اینگونه امثال ترامپ هم می‌توانند خود را مدافع سیاهان جای دهند و از این شوآف برای خود برگ برنده بسازند. این سناریوی طراحی شده در هالیوود برای روسفید کردن چهره‌های سیاه نژادپرستان متأسفانه با کمک نابخردانه خود سیاهان تأمین شده است. آنان عامدانه یا غیرعامدانه با نمایش دوران گذار از نژادپرستی در 50 سال گذشته کاخ سفید و لیبرالیسم را عامل این موفقیت خوانده‌اند و حنای آنان دیگر رنگ چندانی ندارد. فیلم خدمتکار، 12 سال بردگی، به رنگ ارغوان، سریال ریشه‌ها و... همگی جزو این قبیل آثارند که اگرچه در نوع خود مهمند و برای شفاف سازی و آگاهی تاریخی لازمند اما در نهایت آورده آنان در سبد منافع ایالت متحده آمریکا به عنوان یکی از نژادپرست‌ترین دولت‌های جهان ریخته می‌شود.  نمایی از پشت صحنه فیلم به رنگ ارغوان با حضور اسپیلبرگ کارگردان حامی کاخ سفید البته برخی از فیلم‌های مهجور و مظلومی که تلاش دارند تا در قالب داستان‌های کوچک ظلم و بیداد علیه سیاهان را بیان کنند ساخته می‌شوند اما دستگاه و غول بزرگ رسانه‌ای و فرهنگی هالیوود که دست لابی‌های صهیونیستی و زرسالاران یهودی است اجازه قدبرافراشتن و خودنمایی به آنان نمی‌دهد. فیلم‌های جوردن پیل مانند «برو بیرون» که یکی از جذاب‌ترین و خوش‌ساخت ترین فیلم‌های اسکار وقت خود بود و باعث شد تا وی را به عنوان یکی از چهره‌های مهم سیاهان نشان دهد، تنها در فیلمنامه برنده اسکار شد. فیلم او به بهترین شکل ظلم یک خانواده ثروتمند نژادپرست سفید را علیه یک سیاه پوست نشان داد. بنابراین چنین فیلم‌هایی که حقیقت روز را پرده‌برداری کنند در آمریکا در مسلخ زور و قدرت نابود می‌شوند. به یاد بیاوریم فیلم «مصائب مسیح» ساخته مل گیبسون را که به علت صراحت در لهجه علیه یهودیان تنها فیلم مستقل آمریکایی پرفروش در تاریخ آمریکا بود. در نهایت به نظر می‌رسد که سینماگران سیاه هالیوود ترجیح می‌دهند بیشتر مطابق ذائقه سیاستمداران آمریکایی فیلم بسازند تا اینکه بتوانند با فیلم‌های خود انقلابی علیه ظلم و تبعیض برپا کنند. انتهای پیام/‬‬
‫‫ برای اولین بار یک رنگین پوست رئیس بفتای ۷۳ ساله شد , «کریشنندو ماجومدار» به عنوان رئیس آکادمی فیلم و هنرهای تلویزیونی انگلیس «بفتا» منصوب شد. اولین باری است که یک رنگین پوست رییس این رویداد می‌‌شود. , به گزارش خبرنگار فرهنگی خبرگزاری تسنیم به نقل از ورایتی، «کریشنندو ماجومدار» تهیه‌کننده هندی به عنوان رئیس جشنواره بین‌المللی «بفتا» انتخاب شد. این اولین بار طی عمر 73 ساله این رویداد سینمایی است که یک رنگین پوست بر مسند ریاست آکادمی فیلم و تلویزیون بریتانیا تکیه می‌زند. انتصاب رئیس جدید بفتا دیشب در جلسه‌ سالانه این رویداد و به صورت دیجیتالی برگزار شد. البته انتظار می‌رفت چراکه ماجومدار تا این لحظه جانشین رئیس بفتا بود و از جنبه سنتی معمولا معاون و جانشین به عنوان رئیس انتخاب می‌شوند. کریشناندو ماجومدار ریاست دوره 3 ساله بفتا را عهده‌دار شد. «پیپا هریس» تهیه‌کننده فیلم موفق «1917» نیز در سمت جانشین او در بفتا خواهد بود. او در بیانیه‌ای نوشت: امسال برای بسیاری در صنعت فیلم و تلویزیون بسیار سخت و پرتلاطم بوده و هست. با همکاری پیپا و کارکنان متعهد و بااستعداد «بفتا» می‌خواهم در قلب و مرکز بازسازی این صنعت در دوران پساکرونا باشم. تاکید بر این نکته حیاتی است که ما از افراد از هر پیشینه و نژاد و جنسیت حمایت خواهیم کرد. تنوع و شمولیت برای بقای «بفتا» حیاتی است و ما باید به عنوان لیدر و پیشروی تغییرات واقعی در بین تمام بخش‌های صنعت فیلم و تلویزیون باشیم. «بفتا» پس از انتقادات گسترده در مورد فقدان تنوع در آثار، تیمی را مامور مرور و بررسی محتواهای جشنواره کرده تا بخش نمایش‌ها و فیلم‌های حاضر در این رویداد را بهبود ببخشد. «ماجومدار» 14 سال است که به صورت مستقیم در بفتا فعالیت می‌کند. او از سال 2006 تا 2010 مدیر کمیته آموزش و استعدادهای نو بوده و از سال 2015 تا 2019 به مدت 9 سال عضو هیات اُمنای بفتا بوده است. انتهای پیام/ ‬‬
‫‫ مواجهه با «خود» در قرنطینه کرونایی/ وقتی که ویروسِ میلی‌گرمی فرصت «خودنمایی» را از بشر گرفت! , میثم شاه‌بابایی در حال ساخت فیلم مستندی است که از دریچه تنهایی و مواجهه با «خود» در روزهای قرنطینه به کرونا نگاه کرده است. , میثم شاه بابایی کارگردان و مستندساز که این روزها مشغول ساخت مستندی با محوریت ویروس کرونا است، در گفتگو با خبرنگار فرهنگی خبرگزاری تسنیم درباره مستند «می نویسم نامت را» گفت: به نظرم مواجهه ما با بیماری کرونا تقابل چند وجهی بشر با موضوعی فراگیر است. جالب است که جرم حجمی این ویروس در سراسر دنیا به 5 گرم هم نرسیده اما تا این مقدار برای همه مردم دنیا چالش ایجاد کرده است. بنابراین با اتفاقی پیچیده روبه‌رو هستیم. به نظرم کرونا بار دیگر یادمان آورد که بشر، عقلِ کل و تعیین‌کننده هستی نیست. در اینجاست که باید کمی فکر کنیم.  وی با اشاره به با مواجهه بیشتر با «خود» در زمان همه‌گیری بیماری کرونا گفت: به نظرم ویروس کرونا باعث شد که به خودمان برگردیم و مواجهه‌ای با «خود» داشته باشیم؛ مواجهه با خود یعنی روبه‌رو شدن با خویشتن. همه ما در تنهایی‌های خود خیالاتی داریم که بدان فکر می‌کنیم؛ حالا کرونا باعث شد که بیشتر با خودمان خلوت کنیم و مواجهه با خود رنگ و بوی جدی‌تری بگیرد.بگذارید سؤالی بپرسم؛ به نظر شما وقتی قرنطینه تعریف می‌شود و همه باید در خانه بمانیم چه اتفاقی برای روح انسان رخ می‌دهد؟ آیا غیر از این است که چیزهایی برای نمایش داریم اما امکانش وجود ندارد؟ مثلاٌ مانتوی 5 میلیون تومانی داری اما نمی‌توانی با پوشیدنش آن را به رخ بکشی، در اینجاست که خیلی از معادلات برهم می‌خورد. جالب است که همه ما در طول زندگی خود از تنهایی می‌گریزیم اما اکنون محکوم به آن هستیم.  او تصریح کرد: شاید بتوانم بگویم تاثیری که کرونا در جوامع بشری ایجاد کرد، قبلاٌ توسط هیچ اتفاق دیگری رخ نداده است و حتی بتوان گفت انقلاب کرونا عجیب‌ترین انقلاب قرن حاضر است، بر هر کس نوعی تأثیر گذاشته است؛ یکی آشفته شده، دیگری رعایت نکرده و مریض شده، حتی بعضی‌ها عزیزشان را از دست دادند و ... برای مثال فردی را تصور کنید که فکر می‌کرد وقتی از دنیا می‌رود چه مراسم تشییع باشکوهی برایش می‌گیرند اما وقتی در این روزها می‌میرد، اطرافیانش نیز با ترس و لرز برای خاکسپری‌‌ او می‌آیند.  شاه‌بابایی در مورد شیوه انتخابی خود برای نمایش مقوله «تنهایی» که سوژه اصلی این فیلم است، گفت: در این فیلم از المانی قراردادی استفاده کردم و آن هم ساعت است؛ در حقیقت مواجهه من با خودم در تنهایی که مسبب آن کرونا بوده است با استعاره از همین المان روایت شده است. علاوه بر این قالب اصلی تصاویر فیلم، طبیعت بی‌جان و صدا است. او با اشاره به روند تولید این فیلم مستند گفت: نام موقت این اثر مستند «می‌نویسم نامت را» است. فعلاٌ مشغول راف کات زدن هستم اما به نظرم مستند بلند از دل آن بیرون خواهد آمد. این اثر در قالب  فیلمی سینمایی است و تلویزیونی نخواهد بود.  عوامل ساخت این مستند عبارتند از:  میثم شاه‌بابایی نویسنده و کارگردان، سلمان ابراهیمی و مجید گرجیان تصویربردار و صداگذار انسیه ملکی انتهای پیام/‬‬
‫‫ مساجد در سوگ امام(ره) امشب سیاه‌پوش می‌شوند , رئیس ستاد کانون‌های فرهنگی هنری مساجد گفت: کانون‌های مساجد کشور در سالگرد ارتحال امام خمینی(ره)، مساجد و حسینیه‌ها را سیاه‌پوش کرده و در سطح فضای مجازی فعالیت مضاعفی خواهند داشت. , به گزارش خبرگزاری تسنیم، حجت‌الاسلام حبیب‌رضا ارزانی رئیس ستاد هماهنگی کانون‌های فرهنگی هنری مساجد کشور با اشاره به جمله تاریخی «مساجد سنگر هستند، سنگرها را پر کنید» از امام خمینی (ره) بنیان‌گذار کبیر انقلاب اسلامی ایران، به تاثیر فعالیت‌های کانون‌های فرهنگی هنری مساجد در جذب اقشار مختلف مردم به مسجد اشاره کرد و گفت: نوع برنامه‌های کانون‌های فهما در راستای حفظ ارزش‌های انقلاب اسلامی، آرمان‌های امام راحل و مقام معظم رهبری تکیه بر محور نوجوانان و جوانان دغدغه‌مند دین و فرهنگ دینی دارد. وی افزود: از آنجایی که اساساً شکل‌گیری انقلاب اسلامی بر مدار فعالیت‌های مسجدی منسجم بود و از سوی دیگر در طول تاریخ پر فراز و نشیب انقلاب، همواره شاهد حضور جوانان مومن و معتهد اهل مسجد در صحنه‌های مختلف بوده‌ایم، اعضای کانون‌های فهما فعالیت‌های خود در بخش‌های مختلف حتی عرصه‌های هنری را در مساجد تعریف کرده‌اند که شاهد بازخورد مثبت این رویه در سطح کشور هستیم. وی با اشاره به اینکه کانون‌های فرهنگی هنری مساجد کشور در عموم مناسبت‌های مذهبی، سیاسی، فرهنگی حضور پررنگی دارند، افزود: این رویکرد از سوی اعضای کانون‌ها، به حفظ فرهنگ اسلامی ایرانی کمک شایانی کرده و از سوی دیگر عامل انتقال نسل به نسل فرهنگ انقلابی خواهد بود. حجت‌الاسلام ارزانی گفت: از جمله این مناسبت‌ها، ارتحال جان‌سوز امام خمینی (ره) و قیام خونین 15 خرداد است؛ کانون‌های فهما در سطح استان‌های مختلف هرساله به منظور گرامیداشت آرمان‌های امام راحل و از سوی دیگر بزرگداشت یاد شهدای 15 خرداد 1342، برنامه‌های متعددی را در دستور کار قرار می‌دهند، هرچند که امسال به دلیل شیوع (کرونا) حجم این فعالیت‌ها کمرنگ شده است اما همچنان بسیاری از برنامه‌ها در سطح فضای مجازی برگزار می‌شوند، ضمن اینکه در برخی استان‌ها که وضعیت سفید اعلام شده است، کانون‌های فرهنگی هنری مساجد، با رعایت کامل پروتکل‌های بهداشتی اقدام به برگزاری مراسم ویژه ارتحال امام (ره) می‌کنند. رئیس ستاد هماهنگی کانون‌های فرهنگی هنری مساجد کشور در ادامه به برخی برنامه‌های کانون‌های فهما در سطح استان‌های مختلف در ایام ارتحال امام خمینی (ره) اشاره کرد و گفت: سیاه‌پوش کردن مساجد و حسینیه‌ها، ختم قرآن ذیل طرح «تلاوت نور» هدیه به روح امام راحل و شهدای 15 خرداد، غبارروبی از مزار شهدا، چاپ پوستر، اطلاع‌رسانی گسترده در سطح فضای مجازی در مورد سیره زندگی امام خمینی (ره) از جمله برنامه‌های کانون‌های (فهما) در این ایام محسوب می‌شود. وی افزود: از دیگر برنامه‌های کانون‌های (فهما) در این ایام می‌توان به برگزاری سخنرانی‌های مجازی، پخش مستند «روح‌الله» در فضای مجازی، پخش سخنرانی حضرت امام در 14 خرداد ماه از مأذنه‌های مساجد 15 دقیقه قبل از اذان ظهر و عصر و مغرب و عشاء، برگزاری مسابقه از وصیت نامه سیاسی و الهی امام خمینی (ره) به صورت مجازی، برگزاری مسابقه دلنوشته با عنوان «نامه‌ای به پدر آسمانی» ویژه نوجوانان 7تا 14 سال عضو در کانون‌های فهما در فضای مجازی، از جمله دیگر برنامه‌هایی است که در سطح کشور به همت کانون‌های فرهنگی هنری برگزار می شود. ارزانی ادامه داد: همچنین توزیع بسته‌های معیشتی در قالب طرح ملی راهکار در شب ارتحال حضرت امام خمینی (ره) در مناطق محروم ، برگزاری مسابقه نقاشی  با عنوان «نمای آفتاب» ویژه گروه سنی 7 تا 14 سال، برگزاری هفتمین جشنواره کشوری روح خدا در 5 بخش موشن گرافی،سرود،داستان نویسی، طراحی پوستر، برگزاری شب شعر ولایت و تحلیل دیوان اشعار امام (ره) در فضای مجازی، از دیگر فعالیت‌های کانون‌های (فهما) در ایام ارتحال امام خمینی (ره) است. رئیس ستاد هماهنگی کانون‌های فرهنگی هنری مساجد کشور تصریح کرد: همچنین از آنجایی که بخش عمده‌ای از فعالیت‌های ستاد هماهنگی کانون‌های فرهنگی هنری مساجد کشور، بر مدار مسایل فرهنگی می‌چرخد، در این راستا و به مناسبت ایام ارتحال بنیان‌گذار کبیر انقلاب اسلامی سلسله مسابقات کتابخوانی در سطح کشور با محوریت امام خمینی (ره) میان اعضای کانون‌های فهما برگزار می‌شود تا نسل جوان بیش از پیش نسبت به اندیشه امام راحل آشنایی پیدا کنند. وی ادامه داد: حفظ فرهنگ اصیل هر کشور در گرو حفظ اندیشه بزرگان آن ملت است، امام خمینی (ره) به عنوان معمار کبیر انقلاب اسلامی، در عرصه‌های مختلف نظریه‌پرداز بود و توانست افق جدیدی از حکومت دینی را پیش روی جهانیان آن هم در روزگاری که دین، به حاشیه رانده شده بود، بگشاید. حجت‌الاسلام ارزانی گفت: امروز کانون‌های فرهنگی هنری مساجد کشور وظیفه خود می‌دانند، در راستای صاینت از آرمان‌های امام راحل و مقام معظم رهبری (مدظله‌العالی) بیش از همیشه، نسبت به فضاسازی فرهنگ و تولید محتوا فعالیت داشته باشند تا از دریچه ابزار نوین امروز به ویژه فضای مجازی، انقلاب اسلامی را به تشنگان حقیقت و آزادگی در سراسر جهان صادر کنند، مساله ای که از جمله مهمترین اهداف این انقلاب بود، در این راستا ایام ارتحال امام خمینی (ره) فرصتی مناسب است تا اعضای کانون‌های (فهما) در سالگرد رحلت امام (ره) دست به تولید محتوا و نشر اندیشه امام خمینی بزنند. انتهای پیام/‬‬
‫‫ احتمال برگزاری مجازی نمایشگاه کتاب دفاع مقدس/ ارشاد زیرساخت فعالیت دیجیتالی را فراهم کند , رئیس هیئت مدیره مجمع ناشران دفاع مقدس از احتمال برگزاری نمایشگاه ملی کتاب دفاع مقدس به صورت مجازی خبر داد و گفت: در صورتیکه نتوان نمایشگاه را به مانند سال‌های گذشته برگزار کرد،‌ باید به گزینه برگزاری مجازی فکر کنیم. , علی ناظری رئیس هیئت مدیره مجمع ناشران دفاع مقدس در گفت‌وگو با خبرنگار فرهنگی خبرگزاری تسنیم،‌ با اشاره به برگزاری نمایشگاه ملی کتاب دفاع مقدس گفت:  در برنامه ما برای سال 00 برگزاری نمایشگاه کتاب دفاع مقدس دیده شده است،‌ حتی پیش‌بینی شده که یازدهمین دوره نمایشگاه در یکی از استان‌هایی که کنگره شهدا در آن برگزار می‌شود،‌ اجرا شود و به احتمال بسیار این استان نیز یزد خواهد بود. وی ادامه داد:‌ اما ما نیز به مانند سایر نهادهای کشور از شرایط کلی پیروی می‌کنیم،‌ اگر وضعیت برگزاری نمایشگاه‌های کتاب مثل نمایشگاه کتاب تهران و نمایشگاه‌های استانی مشخص شود‌، ما نیز می‌توانیم برنامه‌ریزی برای برگزاری یا عدم برگزاری داشته باشیم. ناظری تصریح کرد: اگر وضعیت به مانند شرایط کنونی باشد‌، قاعدتا ما نمی‌توانیم نمایشگاه را برگزار کنیم،‌ مگر اینکه در آبان ماه شرایط تغییر کند،‌ اگر وزارت ارشاد نیز با ما همکاری کند‌، اراده ما بر برگزاری است.اما به هر حال باید مقدمات کار نیز فراهم شود و از همین ماه‌های خرداد و تیر اقدامات را انجام دهیم‌، در حالیکه هنوز تکلیف نمایشگاه کتاب تهران مشخص نیست. وی با اشاره به برگزاری نمایشگاه ملی کتاب دفاع مقدس به صورت مجازی گفت: به طور قطع می‌توان نمایشگاه کتاب دفاع مقدس را مجازی برگزار کرد،‌ اما نمایشگاه مجازی به هیچ وجه جایگزین نمایشگاه واقعی نمی‌شود. هر چند برگزاری به این شیوه اقدامی بدیع و تازه به شمار می‌رود. ناظری با بیان این مطلب که زیرساخت برگزاری نمایشگاه دیجیتال برای کتاب‌های دفاع مقدس وجود ندارد،‌ گفت: ما به وزارت ارشاد پیشنهاد دادیم که پیش‌قدم شود تا ناشران انقلاب و دفاع مقدس بتوانند در فضای مجازی نیز فعالیت کنند،  زیرساختی فراهم شود تا همه ناشران بتوانند از فرصتی که فضای مجازی در اختیار آن‌ها قرار می‌دهد بهره‌مند شوند. وی در پایان گفت: با توجه به اینکه امسال چهلمین سال آغاز دفاع مقدس است‌، ما برنامه جامعی برای برگزاری نمایشگاه دفاع مقدس داشتیم،‌ اگر نتوان نمایشگاه را برگزار کرد،‌ قطعا به مجازی برگزار کردن آن اقدام خواهیم کرد. انتهای پیام/‬‬
‫‫ از دهلی تا تهران؛ فارسی‌زبانان از ابراهیم زمان گفتند/ چه عاشقانه سرود انقلاب انسان را , جمعی از اهالی فرهنگ و ادب از کشورهای مختلف ایران، هندوستان و پاکستان همزمان با سالروز رحلت امام خمینی(ره) به تبیین بخش‌هایی از شخصیت وجودی ایشان پرداختند. , به گزارش خبرنگار فرهنگی خبرگزاری تسنیم، مراسم «شبی با امام(ره)» با حضور جمعی از اهالی فرهنگ و ادب از کشورهای ایران، افغانستان، پاکستان و هندوستان همزمان با سالروز رحلت جانگداز رهبر کبیر انقلاب، امام خمینی(ره)، به صورت مجازی برگزار شد. در این نشست فرهنگی اهالی فرهنگ به جنبه‌های مختلفی از شخصیت امام(ره) و همچنین تأثیر ایشان بر ملت‌های جهان پرداختند. مصطفی محدثی خراسانی، شاعر و پژوهشگر ادبی، در ابتدای این مراسم به بعد شاعری از شخصیت امام خمینی(ره) اشاره کرد و گفت: حضرت امام (ره) در کنار این‌که رهبر سیاسی مقتدر و توانمندی بوده‌اند، وجهی شاعرانه و لطیف هم داشته‌اند که شاید برای خیلی‌ها سوال باشد چگونه این دو وجه به ظاهر متضاد می‌تواند در یک نفر جمع شود. وی ادامه داد: از این منظر بخواهیم نگاه کنیم حضرت امام (ره) هم به عنوان کسی که اهل عرفان است ارتباطش با شعر چیز غریبی نیست، اما نکته‌ای که درباره حضرت امام (ره) کاملا مخصوص است این است که ایشان به عنوان بزرگ‌ترین رهبر یک جریان فکری و سیاسی در قرن اخیر با آن همه دغدغه‌ها و مشغله‌های ذهنی که حجم زیادی از ذهن را مشغول می‌کند توانسته است به این ظرافت و لطافت در عالم شعر حضور داشته باشد. به گفته این کارشناس ادبی؛ امام (ره) در واقع در همان مسیر کاملی که مد نظر اسلام است، حرکت می‌کردند. در واقع آن چه که به شیران روز و زاهدان شب تعبیر می‌شود. این گونه است که این وجوه به ظاهر متناقض و متضاد در وجود حضرت امام (ره) جمع شده است». عرفان اجتماعی امام (ره) وی به بعد عرفانی در شخصیت امام(ره) اشاره و اضافه کرد: عرفان ایشان البته از جنس عرفانی که مردم‌گریز باشد و زاویه‌نشینی اختیار کند، نیست بلکه عرفانی فعال و اجتماعی است که به دنبال اصلاح جامعه و بشریت است. عرفانی است که با مظاهر زهدفروشی و ریاکاری مبارزه می‌کند. همین نگاه را اگر بررسی کنیم در شعر حافظ بسیار متجلی است. از این منظر می‌توانیم بگوییم به شعر حافظ نزدیک‌تر است اولین غزل محدثی خراسانی در ادامه به بیان خاطره‌ای درباره دیدار با امام(ره) پرداخت و گفت: سال 58 برای دیداربا امام که آن روزها در مدرسه فیضیه قم با مردم هر روز دیدار داشتند، به همراه پدرم با کلی مشقات به قم رفتیم. فضای دیدار محشری از شوق و اشک عاطفه جمعیت بود و فریادهای اظهار این عاطفه و شوق که به آسمان پر می‌کشید. در راه بازگشت این غزل را سرودم، برای من که تازه کاربودم و کمتر ار 20 سال داشتم، اولین غزلی بود که هنوز هم پس از 40 سال آن را با سربلندی در برخی محافل می‌خوانم، اسم غزل را گذاشته بودم ارمغان دیدار: ارمغان سفرم شعرتری آوردم این ره‌آورد زشیرین سفری آوردم درسراپرده آن پیر دمی سرکردم ازپس پرده برایت خبری آوردم دل سیه رفتم و در محضر نورانی عشق زدم اکسیربرآن قلب و زری آوردم مثل مرداب پرازحسرت دریا رفتم موج گردیدم و شوریده سری آوردم عمرمن کوچه بی حادثه غفلت بود خودگری،خودشکنی،خودنگری آوردم رونق معرفت آنجا نه چنین اندک بود عیب من بود کز آن مختصری آوردم پروفسور حسینی، از هندوستان، در این مراسم با بیان اینکه امام خمینی(ره) فقط عالم نبود، عالم با عمل بود، تأکید کرد: اگر انسان به مرتبه والای عمل برسد، خداوند نامش را بلند می‌کند؛ چنان که درباره پیامبر(ص) می‌دانیم که فرمود که «وَرَفَعْنَالَکَ ذِکْرَکْ»؛ هرکه با خداوند پیوند حاصل کند، خداوند نامش را برای مردم بلند و باعظمت می‌کند. به همین دلیل است که مردم به امام(ره) عشق می‌ورزند. این علاقه فقط در ایران و هندوستان نیست، بلکه در همه جهان جاری است. افرادی که با امام(ره) اختلاف فکری داشتند، بعد از ملاقات با ایشان به تعریف از امام(ره) پرداختند. وی ادامه داد: چندین کتاب از امام مطالعه کرده‌ام، اما به نظرم بهترین اثر وصیت‌نامه ایشان است که ایشان در آنجا می‌نویسند «با دلی‌ آرام‌ و قلبی‌ مطمئن‌ و روحی‌ شاد و ضمیری‌ امیدوار به‌ فضل‌ خدا از خدمت‌ خواهران‌ و برادران‌ مرخص‌، و به‌ سوی‌ جایگاه‌ ابدی‌ سفر می‌کنم‌». علاوه بر این  با خواندن کتاب «پرواز به سمت ملکوت» تا چندماه تحت تأثیر این اثر و شخصیت امام(ره) بودم.  این کارشناس امور فرهنگی با بیان اینکه از اشعار عرفانی امام(ره) حیرت می‌کنیم که چقدر این مرد عارف بود، گفت: تمام زندگی را در امید وصال پروردگار گذرانده و درد ملت را در دل داشت. تنها درد ملت ایران نبود، بلکه درد و دغدغه همه انسان‌ها را داشت. این امر مهمی است، هرکسی که او را دوست می‌دارد بر اساس عشقی الهی است. امام عاشق خدا بود و مردم هم عاشق امام(ره) بودند. زهره ضیا، از پژوهشگران هندوستانی، در این نشست به بخشی از جنبه‌های ادبی شخصیت امام(ره) و سروده‌های ایشان اشاره کرد و اظهار داشت: مردم جهان امام خمینی را به عنوان یک رهبر بزرگ می‌شناسند که در ایران انقلاب اسلامی را پایه‌گذاری کرد. اما ایشان بُعد دیگری هم داشت و آن جنبه شاعری ایشان است. وی ادامه داد: سبک و شیوه امام(ره) در شعر سبک عراقی است. ایشان گاه متأثر از سخنوران بزرگی مانند عطار، مولوی، حافظ و سعدی سروده‌هایی دارند که ماندگار است. به عنوان نمونه مولوی در غزلیات شمس می‌گوید: آن یوسف خوش عذار آمد وان عیسی روزگار آمد... و امام(ره) نیز در غزلی دیگر که با همین حال و هواست، گفته‌اند: کوتاه سخن که یار آمد با گیسوی مشکبار آمد... و یا در جای دیگری، حافظ در غزلی می‌گوید: دوستان عیب من بی‌دل حیران مکنید گوهری دارم و صاحب نظری می‌جویم و امام(ره) نیز متأثر از این غزل سروده‌اند: من در این بادیه، صاحب‌نظری‌ می‌جویم راه گُم کرده‌ام و، راهبری‌‌ می‌‌جویم پروفسور عابد حسین، از کشور هندوستان، نیز در سخنانی کوتاه بر توجه به جنبه‌های مختلف شخصیتی امام(ره) تأکید کرد و گفت: حضرت امام خمینی(ره) یکی از چهره‌های انسان کامل قرن اخیر بود که توانست با یاری خدای متعال و شایستگی فردی، همیاری عموم مردم را جلب کند و انقلاب عظیم اسلامی را در ایران به پیروزی برساند. وی ادامه داد: امام از جمله شخصیت‌های بزرگ جامعه انسانی است که بررسی ابعاد مختلف زندگی ایشان به‌ویژه از دیدگاه روانشناختی، ضرورت تام دارد تا نسل انسانی با خصوصیات برجسته این انسان بزرگ بیشتر آشنا شوند و به مثابه یک انسان کامل او را الگوی خود قرار دهند. مهدی باقر خان، از پژوهشگران و شاعران فارسی‌زبان از کشور هندوستان، از دیگر افراد حاضر در این مراسم بود. وی با اشاره به تأثیر اندیشه‌ها و آرمان‌های امام(ره) بر ملل مختلف، ایشان را یک فقیه منحصر به فرد خواند و گفت: در طول تاریخ فقهای تاریخ مکتب تشیع، شخصیت امام(ره) منحصر به فرد بود. ما نظیر این شخصیت را در طول تاریخ سراغ نداریم. او تنها فردی بود که نشان داد یک عالم دینی علاوه بر خدمات حوزوی چه کارهای بزرگی می‌تواند انجام دهد. وی با بیان اینکه آموزه‌های امام(ره) و میراث ایشان، به درد همه مکاتب دینی می‌خورد، افزود: او منحصر به یک مکتب خاص نبود، ایشان همیشه از مستضعفین جهان و کل جهان اسلام سخن گفته است. امام(ره) توانست نکاتی به ما بیاموزد که آبروی اسلام و مسلمین حفظ شود. دنیا اگر تمام اصول امام(ره) را در زندگی خود پیاده کند و اگر سیاستمداران جهان به این آموزه‌ها توجه کنند، دنیا متحول خواهد شد. باقر خان به بعد سیاسی شخصیت امام(ره) اشاره و اضافه کرد: امام(ره) به اثبات رساند که می‌شود انسانی مؤمن و سیاستمدار بود. هم می‌توان پایبند به اخلاق بود و هم سیاستمدار. معمولاً برداشت عمومی این است که هر کس وارد سیاست شود، از اخلاق به دور خواهد شد، اما امام(ره) ثابت کرد که انسان می‌تواند با اخلاص و پایبند به ارزش‌های اخلاقی باشد و در عین حال می‌تواند سیاستمداری مفید و سازنده برای ملت خود باشد. وی در ادامه تازه‌ترین سروده خود را به مقام والای امام خمینی(ره) تقدیم کرد: بر لب اهل دل و صدق و صفا خواهد ماند نام زیبای تو در خاطره‌ها خواهد ماند پیکر خلق خدا غرق فنا خواهد شد از ازل تا به ابد روح خدا خواهد ماند بعد از سجده و تسبیح و قیام و تقدیس دست وا کن که همین دست دعا خواهد ماند گلشن ماست فنای گل و باران و بهار گر از این جا برود باز کجا خواهد ماند پَر از این خانه تاریک بزن جانب نور تا سحرگاه همین پنجره وا خواهد ماند می‌رسد مردی که زنجیر غلامان بشکند علی کمیل قزلباش، شاعر و پژوهشگر از کشور پاکستان، نیز در ادامه این جلسه با اشاره به شخصیت معنوی امام(ره) گفت: حضرت امام خمینی(ره) از شخصیت‌های الهی  بودند که بعد از قرن‌ها ظهور کردند. این ممکن نیست که در چند جمله از ایشان سخن گفت. ایشان کسی بود که باید گفت موسی، عیسی و ابراهیم‌گونه فرعون، نمرود و شداددان وقت را سرنگون کردند و هم به ملت‌های مرده، زندگی بخشیدند. وی ادامه داد: علامه اقبال لاهوری با در نظر گرفتن این ویژگی‌ها گفته است: می‌رسد مردی که زنجیر غلامان بشکند دیده‌ام از روزن دیوار زندان شما ... بخش دیگر این برنامه به شعرخوانی شاعران فارسی‌زبان از کشورهای مختلف اختصاص داشت. بخش‌هایی از سروده‌های شاعران که به امام(ره) تقدیم شده به این شرح است: احمدعلی برقی از دهلی نو خمینی نازش اهل جهان بود خمینی مظهر عزم جوان بود خمینی سر گروه بزم عرفان خمینی مرجع دانشوران بود خمینی قهرمان قهرمانان خمینی رهبر دیدآوران بود خمینی ناشر احکام قرآن خمینی دوستدار بی‌کسان بود ز اوج شکر عزم انقلابی خمینی موج بحر بیکران بود فروغ صفحه تاریخ ایران خمینی رهبر نام‌آوران بود *** رضا اسماعیلی امام آینه‌ها امام، آن که دلش چشمه‌سار معنا بود تمام زندگی‌اش یک قیام زیبا بود نگاه شرقی او چلچراغی از رؤیا به سقف شب زده مشرق معما بود دلش مترجم آواز روشن خورشید لبش مُفسر لبخند صبح فردا بود دلش انار َترَک خورده پر از آتش گدازه‌های دلش دانه‌دانه پیدا بود تمام زندگی‌اش بوی سادگی می‌داد کسی به سادگی او نبود، آیا بود؟ دوباره آمد و آیینه را تبسم کرد امام آینه‌های بهار سیما بود کسی به پینه دستان ما نمی‌خندید امام - حامی ما پا برهنگان - تا بود قسم به چشمه ز چشمان او نشد سیراب دلم که عاشق آن بیکرانه دریا بود شبی تمام دلش جذب نور مطلق شد غروب او چو طلوعش قشنگ و زیبا بود *** علیرضا قزوه هنوز این کوچه‌ها این کوچه ها بوی پدر دارد نگاه روشن ما ریشه در باغ سحر دارد هنوز ای مهربان! در ماتمت هر تار جان من نیستان در نیستان، زخمه های شعله ور دارد نمی‌گویم تو پایان بهاری؛ بعد تو امّا بهار عیش ما لبخند از خون جگر دارد اگر خورشید رفت، این آسمان خورشید می زاید اگر خورشید رفت، این آسمان قرص قمر دارد در این بازار، عاشق تر کسی کز خود نمی گوید همیشه مرد کم گو درد های بیشتر دارد مخواه از نابرادرها که یار و مونست باشند عزیز مصر بودن، یوسف من! دردسر دارد دو روزی مهربانا! غربت ما را تحمّل کن می‌آید آن که از درد تمام ما خبر دارد *** غلامرضا کافی بزرگا اماما مهین یادگارا زمین را زمان را بلندا نگارا همین را هم آن را بلندا نگارا مهین یادگاری تو این خاک خونرنگ غیرت نشان را زهی صیت نامت ز عالم فراتر زهی عطر یادت گرفته جهان را حنیف مقدم خلیل معاصر که در هم شکستی ستمکارگان را تو زنجیر زجر زبونان بریدی هم از یاوه گویان بریدی زبان را سر سرکشان را به چنبر کشیدی که گردن شکستی تو گردن‌کشان را ستم می‌گریزد ز درگاهت آری که درخاک غلتیده آن آستان را صلابت تو از کوه داری؟ زهی سهو که کوه از تو دارد شکوه گران را هم از شانه‌های تو دارد نشانی اگر صخره بر خود نبیند تکان را گره خورده با دین چنان صیت نامت که فریاد تو یاد آرَد اذان را سلاح تو ایمان قرین تو قرآن بریدی امان شاه صاحب‌قران را نه تیغ و نه ترگ و نه هیهای لشکر نه در کف گرفتی عنان و سنان را نه اسبان تازی ز جیحون جهاندی نه تسخیر کردی قلاع فلان را نه بازو شکستی نه بارو گشودی نه در بند کردی فلان خاندان را نه تاج زمرد نه تخت زبرجد نه بر تن قبا دوختی پرنیان را چه کردی که این خیل مشتاق محروم به درگاه تو تحفه آورد جان را حکومت به دل‌ها مرام شما بود که لرزاند تا بن دل حاکمان را زهی فکر و تدبیر پیرانه تو که در شورش آورد خیل جوان را بزرگا اماما تو را دوست داریم و هم نزهت نهضت جاودان را گران بود داغ تو بر خلق زیرا گرفتی تو از خلق خواب گران را تو گفتی به اعجاز کشف و شهودت که اسلام گیرد کران تا کران را زمان چشم دارد به آن روز موعود تماشای موعود صاحب زمان را که خاک از فراوانی سبزه و گل خجالت دهد باغسار جنان را جهان از تماشای او گر بگیرد بسوزاند از غمزه ای کهکشان را ببخشد به یعقوب‌ها چشم بینا بگیرد ز ایوب‌ها امتحان را بسی راز ناگفته را سر گشاید بشوید هم از گرگ کنعان دهان را بزرگا اماما تو را دوست داریم و آن انقلاب بزرگ جهان را! *** محمدمهدی عبدالهی بیا و زمزمه کن خاطرات باران را میان دفتر دل، شعر ناب ایمان را دوباره چشم غزل زخم خورده ،صدافسوس! گلاب دیده عیان کرده، بغض پنهان را ستارگان به تماشا نشسته اند،آرى! وداع حضرت خورشید و ماه تابان را چه روى داده که هرسو ستاره مى گرید! به چشم تر بنگر، وسعتى گل‌افشان را چه زود وقت خداحافظى سرآمده بود به دست خاک سپردند ،جان جانان را هنوز در گذر ماه و سال مى شنویم حدیث درد زمین در گذار توفان را تجسم غزل عاشقى، «خمینى» بود چه عاشقانه سرود انقلاب انسان را! *** عبدالرحیم سعیدی‌راد  برای امام ای که از آغاز می‌جویم تو را از شب اعجاز می‌جویم تو را   یک جماران حرف با من داشتی یک نیستان راز می جویم تو را در دل خرداد گم کردم تو را در تب پرواز می جویم تو را گاه در فریاد مظلومان خاک گاه در یک ساز می جویم تو را آه و افسوس از تو غافل بوده ام اینک اما باز می جویم تو را *** سیده فرشته حسینی تقدیم به امام خمینی(ره) تا که بر تن کرد او پیراهن احرام را ریخت در هم شوکت حکام خون‌آشام را در طلوعی آمد و با نور پیشانی خود جان دیگر داد جسم خسته ایام را با توسل سینه عشاق را پر شور کرد با توکل، برد بالا بیرق اسلام را انقلاب سرخ او شد جوهر دین خدا تا که بنویسد به خون عاشقان احکام را با مساکین و فقیران الفتی دیرینه داشت ارمغان آورد شور و شادی ایتام را چیست سر عشق او! ای کاش می‌فهمید دل راز چشمان صبور و آن دل آرام را تا ابد دنیا نخواهد دید در آغوش خود مثل روح الله ما نام آوری گمنام را انتهای پیام/‬‬
‫‫ کلیپ "تکیه گاه ملت" به مناسبت ارتحال امام خمینی(ره) منتشر شد + فیلم , همزمان با فرارسیدن سی و یکمین سالگرد رحلت بنیانگذار جمهوری اسلامی ایران حضرت امام خمینی، ویدیوکلیپ «تکیه گاه ملت» به سه زبان توسط فرهنگ‌سرای ابن‌سینا منتشر شد. , به گزارش خبرگزاری تسنیم، همزمان با فرارسیدن سی و یکمین سالگرد رحلت بنیانگذار جمهوری اسلامی ایران حضرت امام خمینی(ره)، ویدیوکلیپ برگزیده فرمایشات حضرت آیت‌الله‌‌العظمی خامنه‌ای با عنوان «تکیه‌گاه ملت‌»، به سه زبان فارسی، عربی و انگلیسی توسط فرهنگ‌سرای ابن‌سینا تولید و منتشر شد. در این ویدیو، بخش‌هایی از بیانات رهبر حکیم انقلاب با محوریت شناخت ابعاد شخصیت سیاسی حضرت امام امت به عنوان الگوی یک رهبر مقتدر بازخوانی شده است. برخورد شجاعانه و عاقلانه در مقابل دشمنان، توجه و رعایت اولویت‌های انقلاب، اعتماد به توانایی‌های ملت، بی‌اعتمادی به دشمن، اهتمام به همبستگی و اتحاد ملت و دوری از هر آنچه بین آحاد مردم دوقطبی ایجاد کند و ایمان راسخ به وعده الهی نکاتی از شخصیت سیاسی بنیانگذار کبیر انقلاب است که از نگاه رهبر بزرگوار انقلاب بیان می‌شود. تکیه‌گاه ملت، ششمین ویدئوکلیپ از مجموعه تولیدات ویدئویی «نشان» است که به طرح بیانات مقام معظم رهبری در برهه‌های مهم ملی و مذهبی می‌پردازد و توسط فرهنگ‌سرای ابن‌سینا به صورت مناسبتی تولید می‌شود. در ادامه این ویدیو را می‌بینید:  انتهای پیام/‬‬
‫‫ مستندهای ویژه تلویزیون در ایام رحلت امام خمینی(ه) , صداوسیما برای ایام رحلت امام خمینی(ره) مستندهای ویژه‌ای درنظر گرفته که می‌توان به ملاقات در مدار بسته، شکوفه‌های زمستان و قاب‌های ماندگار اشاره کرد. , به گزارش خبرنگار فرهنگی خبرگزاری تسنیم، ملاقات در مدار بسته، شکوفه‌های زمستان، قاب‌های ماندگار و پونز، چهار اثر مستند از محصولات تولید شده توسط سازمان هنری رسانه‌ای اوج هستند که همزمان با سی‌ و یکمین سالگرد ارتحال ملکوتی حضرت امام خمینی(ره) بنیانگذار انقلاب اسلامی و پنجاه و هفتمین سالگرد قیام 15 خرداد 1342 از شبکه‌های مختلف رسانه‌ملی روی آنتن خواهند رفت.* ملاقات در مدار بسته این مستند در مدت زمان 27 دقیقه به کارگردانی امیرحسین خلیل‌زاده و مهدی جوزایی و تهیه‌کنندگی مهدی مطهر روایتی نادیده از روزهای پایانی عمر امام راحل را نمایش می‌دهد. حضرت امام خمینی(ره) چند روز قبل از ارتحالشان در بیمارستان بستری بودند و دوربین مدار بسته‌ای دائما ایشان را نظاره می‌کرد. تصاویر این دوربین لحظات خاصی را رقم زده است که برای اولین بار در قالب مستند «ملاقات در مدار بسته» از شبکه سلامت در روز  14 خرداد ساعت 14:05 ، شبکه قرآن روز 14 خرداد ساعت ، شبکه چهار روز 14 خرداد ساعت 17:30و شبکه دو سیما روز 15 خرداد ساعت 13:30 به نمایش درخواهد شد. * شکوفه‌های زمستان مستند «شکوفه‌های زمستان» به کارگردانی تورج کلانتری و تهیه‌کنندگی سیدجمال عودسیمین درباره هنر انقلاب و شکل گیری اولین حلقه های هنری درمورد مضامین انقلابی در دهه50 است. این مستند روایتی متفاوت را از اولین گروه‌های هنری انقلاب در دهه‌ی پنجاه شمسی بیان و تاریخچه‌ی شکل‌گیری و فعالیت‌های مسجد «جواد الائمه (ع)» تهران را به‌تصویر می‌کشد؛ مسجدی که از زمان دفاع مقدس علاوه‌بر جنبه‌ی مبارزاتی، به‌مسئله‌ی فرهنگ و هنر نیز به‌عنوان ابزار تربیت انسان، توجه‌کرده است. تقابل چنین روایتی از مسجد، با تصویری که سینمای ایران از مسجد ارائه می‌دهد و آن را در سطح یک نمازخانه‌ی بدونِ کارکرد سیاسی، فرهنگی و اقتصادی تنزل می‌دهد، حائز اهمیت است. فعالیت های فرهنگی هنری مسجد جواد الائمه در اوایل انقلاب که باعث جذب بسیاری از جوانان از جمله بهزاد بهزادپور، مرحوم فرج الله سلحشور، حسین یاری و... شد که در حال حاضر در عرصه های مختلف فرهنگی و هنری فعالیت می‌کنند. این مستند روز 14 خرداد ساعت 8 از شبکه یک سیما پخش خواهد شد. * قاب‌های ماندگار در این مستند کوتاه به کارگردانی حسین همایونفر، علی کاوه از عکاسان مطرح کشور درباره تجربه عکاسی از امام صحبت می‌کند. در این مستند در مصاحبه با علی کاوه که ثبت عکس‌های فراوانی از امام را تجربه کرده است به بررسی چگونگی ثبت عکس تاریخی شناسنامه حضرت امام خمینی و همچنین عکاسی ا از مراسم تشیع جنازه حضرت امام خمینی(ره) می‌پردازد. این مستند روز سه شنبه 13 خرداد ساعت 14:15 روی آنتن شبکه قرآن خواهد رفت. * پونز مجموعه مستند «پونز» به کارگردانی پدرام بهرامی و تهیه‌کنندگی عطا پناهی در مورد چهره‌های سیاسی و انقلاب‌های مهم تاریخ است که در یک قسمت از آن به طور ویژه به حضرت امام خمینی به عنوان یکی از مهمترین رهبران سیاسی تاریخ معاصر و بنیانگذار انقلاب اسلامی در ایران پرداخته شده است. مستند «پونز» پنجشنبه 15 خرداد ساعت 14:20 از شبکه سلامت سیما پخش خواهد شد. * "روح‌الله" شبکه دو مستند "روح‌الله" با محوریت روند شکل‌گیری قیام امام و مبارزات ایشان تا زمان ارتحال در گروه سیاسی شبکه دو و به تهیه‌کنندگی محسن یحیایی تهیه شده که چهارشنبه 14 خرداد ساعت 21 پخش خواهد شد. مستند "انقلاب سفید" نیز با تمرکز بر بازخوانی زمینه‌های شکل‌گیری قیام 15 خرداد پنجشنبه ساعت 21 به تهیه‌کنندگی محسن یحیایی روانه آنتن می‌شود. مستند "رحلت امام خمینی‌(ره)" ساعت 13:20 چهارشنبه 14 خرداد و مدافع حرم ساعت 14:00 روانه آنتن خواهد شد. پنجشنبه 15 خرداد نیز مستند "15 خرداد" و "کمک مؤمنانه" ساعت 13:30 و 14 پخش می‌شود. * «میراث امام» شبکه پنج مستند 2 قسمتی «میراث امام»، کاری از گروه سیاسی شبکه پنج سیما، به مناسبت سالروز ارتحال امام خمینی (ره)، امشب و فردا شب 13 و 14 خردادماه از این شبکه پخش می‌شود. قسمت اول این مستند با محور «ایثار و جهاد» سه شنبه 13 خرداد ماه ساعت 21 و قسمت دوم با رویکرد «ما می‌توانیم» درباره اندیشه امام خمینی (ره) چهارشنبه 14 خردادماه ساعت 19:45 روی آنتن شبکه پنج سیما می‌رود. این مستند از زبان یک راوی روایت می‌شود؛ یک دانشجو، که در مسیر پژوهش های دانشگاهی، 2 مقوله ایثار و خودباوری ملی در مکتب امام را بررسی می‌کند. مستند «میراث امام» به تهیه کنندگی مصطفی مژدهی‌فر و نویسندگی فاطمه رهنما است. عنوان این مستند به دستاوردهایی اشاره دارد که با پیروی از مکتب امام برای جامعه ایران اسلامی به جا مانده است. مستندهای "خورشید عالم تاب" و "سید ذالفقار" به همت واحد تامین برنامه شبکه پنج سیما نیز در روزهای 14 و 15 خردادماه پخش می‌شود. * "روزگار خمینی" شبکه مستند مجموعه مستند تاریخی "روزگار خمینی(ره)"  به تهیه‌کنندگی و کارگردانی هادی نعمت‌اللهی در 10 قسمت 40 دقیقه‌ای تهیه و تولید شده است. این مجموعه مستند با محوریت زندگی روح‌الله خمینی(ره) تولید شده، اما پرداختن به ابعاد شخصی زندگی بنیانگذار کبیر انقلاب، تنها بخش کوچکی از این مستند است و در واقع زندگی ایشان بیشتر بهانه‌ای برای پرداختن به دیگر موضوعات و اتفاقات سیاسی و اجتماعی است که در طول آن برهه از تاریخ معاصر کشور اتفاق افتاده‌اند. پخش این مجموعه از سه شنبه 6 خرداد ساعت 19:30 در شبکه مستند اغاز شده و تا 15 خرداد ادامه خواهد داشت. "روایت رهبری" به کارگردانی مهدی نقویان هم با همکاری موسسه پژوهشی - فرهنگی انقلاب اسلامی در سه قسمت حدود 50 دقیقه‌ای ساخته‌ شده است و با استفاده از تصاویر آرشیوی بکر و دیده نشده‌ای، ماجرای انتخاب آیت‌الله خامنه‌ای به‌ عنوان رهبر انقلاب را روایت می‌کند. این مستند از تصاویر آرشیوی دیده نشده‌ای از اجلاسیه فوق‌العاده مجلس خبرگان در 14 خرداد 1368 و مباحثات صورت گرفته در این اجلاس، برای نخستین‌بار رونمایی می‌کند و اسناد اجلاسیه فوق‌العاده مجلس خبرگان در 15 مرداد سال 1368 نیز برای نخستین بار از تلویزیون پخش می‌شوند. استعفای آیت‌الله منتظری، چگونگی پذیرفتن این استعفا توسط امام خمینی (ره) و بررسی آن در اجلاس مجلس خبرگان، اصل ولایت‌فقیه و چگونگی ورود آن به قانون اساسی، ارتباط آیت‌الله خامنه‌ای با امام خمینی (ره) و انقلاب و دلایل انتخاب ایشان برای رهبری و... از جمله مباحثی است که در این مستند به آنها پرداخته ‌شده است. "روایت رهبری" با نگاهی تبیینی و دقیق به وقایع این برهه از زمان پرداخته است، 13، 14 و 15 خرداد از ساعت 22 از شبکه مستند پخش می‌شود و تکرار آن روز بعد ساعت 10 خواهد بود. * "قصه‌های انقلاب" شبکه افق مجموعه مستند "برای تاریخ" با موضوع تاریخ شفاهی ایران روی آنتن شبکه افق می‌رود، در نخستین قسمت این مستند که یکشنبه 11 خردادماه ساعت 21 پخش شده، به تاریخچه شکل‌گیری بسیج در ایران و نقش امام خمینی (ره) در این زمینه اشاره شده است. "آقا رضای خودمون" عنوان مستندی دو قسمتی است که طی روزهای دوشنبه و سه‌شنبه این هفته ساعت 21 روی آنتن می‌رود. این مستند به ناگفته‌هایی از زندگی امام خمینی(ره) از زبان محافظ شخصی ایران می‌پردازد. مستند دیگری که در ارتباط با 14 خردادماه روی آنتن شبکه افق می‌رود، «تشییع بزرگ» نام دارد که به خاطرات خلبان بالگرد حامل پیکر مطهر امام خمینی (ره) اختصاص دارد. همچنین تصاویری کمتر دیده شده از تشییع بنیان‌گذار کبیر انقلاب اسلامی توسط مردم ایران در این مستند به نمایش گذاشته می‌شود. "خاطرات روزهای داغ" و "یکّه سوار" عناوین دیگر مستندهایی‌اند که این هفته از شبکه افق پخش خواهند شد. "خاطرات روزهای داغ" مستندی در مورد حوادث روزهای انقلاب و زندگی در خانه امام خمینی(ره) به روایت یکی از خادمان بیت ایشان است و «یکه سوار» هم زندگی حاج مهدی عراقی را در گفت‌وگو با چهره‌های شاخص انقلابی روایت می‌کند. همچنین قسمتی از مجموعه مستند "قصه‌های انقلاب" در ارتباط با قیام 15 خرداد سال 1342، پنجشنبه 15 خرداد ساعت 18:30 روی آنتن شبکه افق می‌رود. انتهای پیام/‬‬
‫‫ ناگفته‌های ۱۵ خرداد در "نامیرا" رادیو ایران , "نامیرا"  ویژه برنامه‌ای است که به یادآوری  دلاوری و رشادت شهدای کفن پوش ورامین می‌پردازد. , به گزارش خبرگزاری تسنیم، 15 خرداد 1342 نقطه عطفی در تاریخ انقلاب اسلامی ایران است که مردم دشت ورامین پیشگام در خلق این حماسه باشکوه  بودند. مریم هدیه‌لو تهیه کننده برنامه "نامیرا" است و درباره این برنامه گفت:  ورامین ، شهری است  که در قیام 15 خرداد 1342 نامش برای همیشه در تاریخ انقلاب اسلامی ماندگار شد. وی در این برنامه ضمن گفت‌و‌گو با شاهدان عینی آن روز از جمله میر نصیری فضای آن روز را برای نسل جوان ترسیم می‌کنیم. این برنامه پنجشنبه 15 خرداد ساعت 14:30 با اجرای حامد نجم الهدی از رادیو ایران پخش می‌شود. انتهای پیام/‬‬
‫‫ "فتح خون" تلویزیون امروز و فردا/ نگاهی به شخصیت "حاج قاسم" , به مناسبت فرا رسیدن ۱۴ و ۱۵ خرداد، ویژه برنامه "فتح خون" از شبکه افق پخش خواهد شد. , به گزارش خبرگزاری تسنیم، همزمان با فرا رسیدن 14 و 15 خرداد سالروز رحلت امام خمینی (ره) و قیام 15 خرداد سال 1342، ویژه برنامه «فتح خون» روی آنتن شبکه افق می‌رود. موسی حقانی و حجت‌الاسلام آقاتهرانی مهمانان برنامه چهارشنبه 14 خردادماه‌اند، همچنین پنجشنبه این هفته احمدرضا اخوت درباره شخصیت سردار شهید قاسم سلیمانی مطالبی را بیان می‌کند. «فتح خون» طی این دو روز ساعت 18:30 از شبکه افق پخش می‌شود و بازپخش آن برای ساعت 08:30 روز بعد در نظر گرفته شده است. انتهای پیام/‬‬
‫‫ نیاز اساسی به بازشناسی اندیشه تمدنی امام داریم / منظور امام خمینی (ره) از آزادی چیست؟ , عضو هیئت علمی پژوهشکده امام خمینی و انقلاب اسلامی معتقد است آزادی در اندیشه امام خمینی (ره) با آن تعریفی که در اندیشه برخی احزاب و گروه‌ها نهفته است، تفاوت عمیق دارد. , به گزارش خبرنگار فرهنگی باشگاه خبرنگاران پویا،  با وقوع انقلاب اسلامی ایران شاهد تحولات زیادی در سطح جهان بودیم. این تحولات از یک سو موجبات رشد معنوی، ایمانی و معرفتی ملت ایران و چه بسا جهان اسلام را بیش از گذشته فراهم کرد تا جایی که همین امر باعث شد ایران به عنوان الگویی برای مبارزه با ظلم شناخته شود و از سوی دیگر به تبع این ماجرا دشمنی سپاه کفر نسبت به ایران و جهان اسلام بیش از گذشته شد و هر روز شاهدیم بر موج این عداوت افزوده می‌شود؛ زیرا آنها ارتقای ایمانی مسلمانان و نیز خداباوری و خودباوری‌شان را مساوی با شکستن اُبهت پوشالی خود می‌دانستند. بنابراین قطعاً وجه تمایزی بین ماجرای انقلاب اسلامی ایران نسبت به سایر انقلاب‌های جهان وجود دارد که باید این وجوه مورد مطالعه قرار گیرد، زیرا مطالعه دقیق اهداف و آرمان‌های انقلاب اسلامی و آینده‌شناسی آن، موجبات تطبیق و همراستا شدن با آرمانهای آن را فراهم می‌کند. در این راستا به گفت‌وگو با محمد محمودی‌کیا، عضو هیئت علمی پژوهشکده امام خمینی و انقلاب اسلامی نشستیم تا برخی ابعاد و وجود انقلاب اسلامی و آن دست از ویژگی‌های شخصیتی امام خمینی (ره) که منجر به پیروی این انقلاب شکوهمند شد، مورد بررسی قرار دهیم. امام در موجی از مکاتب الحادی تفکر توحیدی را مطرح کرد * قطعاً رهبران هر انقلابی اهدافی را برای شروع نهضت خود مدنظر دارند. امام خمینی (ره) چه اهدافی را دنبال می‌کرد که سبب ماندگاری این نهضت الهی شد؟ یکی از راه‌های دستیابی به فهم شایسته اندیشه، باورها و آرمان‌های کنشگران سیاسی، مطالعه آثار مکتوب برجای مانده از آنهاست. از همین روی برای فهم دقیق‌تر اهداف امام خمینی در تأسیس یک نظام دینی و الغای نظام سلطنت، لازم است به مجموعه آثار بیانی و‌ بنانی ایشان مراجعه کنیم. ما وقتی به منظومه اندیشه‌ امام خمینی (ره) نظری می‌اندازیم، مهم‌ترین هدف از تأسیس جدید را احیای خداباوری در جامعه و حاکمیت ارزش‌های توحیدی می‌یابیم. ایشان این هدف را در زمانه‌ای طرح و پیگیری کردند که جهان منقسم به دو اردوگاه سوسیالیسم و لیبرالیسم بود؛ دو جریانی که یکی به الحاد و دیگری به تفکر سکولار گرایش داشت، لذا ایشان نخستین و مهم‌ترین هدف نهضت اسلامی را احیای خداباوری و نگرش توحیدی معرفی می‌کنند؛ چنانچه در پیام تاریخی خود به گورباچف، صدر هیئت رئیسه اتحاد جماهیر شوروی، چالش اصلی شرق را نه مسئله آزادی و مالکیت، بلکه در عدم اعتقاد واقعی به خداوند بر می‌شمارند. حضرت امام تأکید داشتند در رأس تمام امور، معنویت قرار دارد؛ از این منظر تشکیل حکومت اسلامی را نیز مقدمه‌ای برای رشد معنوی و تعالی معرفتی انسان می‌دانستند نه صرفاً برپایی حکومت ظاهری؛ در واقع، ایشان غایت حرکت خود را معرفی خدا و عرفان ناب اسلامی معرفی می کردند. نکته دیگر در اهداف امام از تأسیس حکومت، اهتمام ایشان به ابعاد تربیتی جامعه بود. ایشان به دنبال تأسیس جامعه‌ای مبتنی بر زیست اخلاقی و مؤمنانه بودند. از این جهت هدف انقلاب اسلامی همسو با اهداف انبیای الهی، تلاش برای ساخت جامعه‌ای اخلاقی و توحیدی است. * یکی از کلیدواژه‌هایی که در بیانات امام خمینی (ره) دیده می‌شود، مسئله "آزادی" است. این مفهوم در طول انقلاب مورد بحث و تبادل نظر قرار گرفت و چه بسا برخی گروه‌ها دست به تحریف این مفهوم زدند و از آن سوءاستفاده کردند و یا در خوش‌بینانه‌ترین حالت دچار کج‌فهمی و یا سوءبرداشت شدند. منظور امام در طرح این مسئله را در چه گزاره‌هایی می‌دانید؟   در یک معنا، در اندیشه‌ی امام، غایت مطلوب انقلاب اسلامی، به کمال رساندن انسان در شعاع تعالیم نورانی اسلام است. از این منظر، یکی از اهداف انقلاب اسلامی، رهایی‌بخشی انسان از بند قیودی است که آزادی‌ انسان را  به چالش کشیده و مانع به کمال رسانیدن انسان در پرتو فطرت خداجوی اوست. درواقع، آزادی از دیدگاه امام، همان عاملی است که با نمایاندن مسیر هدایت، انسان را از زنجیر نفسانیات رهایی می‌بخشد. امام در بیانی فرمودند: آزادی را خدا داده است. ایشان آزادی را موهبتی از جانب خداوند برای انسان می‌دانند که کسی حق سلب آن را ندارد.     چنین تفکری است که فتوحات را حتی برای رشد انسانها می‌خواهد نه برای کشورگشایی. امام در این باره در بیانی فرمودند «فتح برای مملکت‌گیری در اسلام نیست، مملکت‌گیری برای حکومت در اسلام نیست ... فتح برای این است که انسانها را، آدمها را، به کمال برساند. فتوحات اسلام غیر از فتوحات رژیم‌های دیگر است؛ فتوحات برای دنیاست؛ و انبیاء فتوحاتشان برای خداست، برای توجه دادن مردم به خداست». ایشان هدف غایی رهایی‌بخشی در مکتب اسلام را  خروج انسان از بند اسارت حزب شیطان و ورود به دایره ولایت الله و درآمدن در جرگه حزب‌الله معرفی می‌کنند. * یکی از شبهاتی که بر انقلاب وارد می‌شود طرح این بحث است که اگر امام می‌دانست وضع جامعه به گونه‌ای می‌شود که شایسته‌سالاری در پستهای حکومتی جای خود را به خویشاوندگرایی می‌دهد و عمده مسئولان گرایش به زندگی اشرافی می‌آورند، هیچ گاه انقلاب نمی‌کرد. چرا که انقلاب هویت خود را با عدالت و دفاع از محرومین معرفی کرد.  ابتدا لازم است اشاره شود مسئله عدالت یکی از اُمّهات اندیشه سیاسی امام خمینی است و متفرعات بسیاری بر آن مترتب است. یکی از موضوعاتی که امام پیرو مفهوم عدالت در جامعه تعقیب می‌کردند، عمل به این آموزه قرآنی بود که «لا تَظْلِمُونَ وَ لا تُظْلَمُون‏؛ نه ستم مى‌‏کنید و نه ستم مى‏‌بینید.» نه ستم‌پذیر و نه ستمگری کنید. این بدان معناست که جامعه توحیدی نمی‌تواند نسبت به مسئله ظلم بی‌تفاوت باشد و هر جا ظلم باشد، قطعاً عدالت در آن جا به مُحاق رفته است. یکی دیگر از موارد عدل، برچیده شدن امتیازات طبقاتی است. انقلاب اسلامی ایران انقلاب یک طبقه خاص علیه طبقه حاکم نبود بلکه انقلاب برای ساخت یک نظم نوین و مبتنی بر ارزش‌های توحیدی بود. دغدغه انقلابیون، الغای ارزش و هنجارهای فاسد نظم وقت همچون امتیازات طبقاتی بود. از دیگر موارد عدالت‌خواهی امام، استقرار نوعی نظام مبتنی بر شایسته‌سالاری در نقش‌های اجتماعی و سیاسی بود؛ یعنی نقش‌ها باید مبتنی بر شایستگی افراد توزیع شود و نه وابستگی‌های حزبی و سیاسی. اما اینکه اشاره داشتید چنین شبهه‌ای مطرح است که اگر امام می‌دانست برخی از نابرابری‌ها در جامعه ایجاد می‌شد، هیچ گاه انقلاب نمی‌کرد، صحیح نیست. در اندیشه امام، عمل بر مبنای وظیفه است. نکته دیگر اینکه وقتی از انقلاب اسلامی صحبت می‌کنیم، این انقلاب، صرفاً رویدادی منحصر در یک بازه زمانی محدود یکی دو ساله نیست بلکه عقبه‌ای حداقل از دوران مشروطه دارد؛ از آن دوران جامعه ایرانی به دنبال تأسیس نظامی مبتنی بر اصول و اندیشه‌های الهی بوده است. از منظری دیگر اگر به دیده انصاف به روند طی شده در چهار دهه انقلاب اسلامی بنگریم، پیشرفت‌های فراوانی مشاهده می‌کنیم. رویش‌هایی که انقلاب اسلامی داشته کم نیست. وقتی منکر این رویش‌ها می‌شویم، به چنین پیش‌فرض‌های غلطی می‌رسیم. جامعه ایران، جامعه‌ای کاملاً وابسته به غرب بود، و این مستشاران غربی بودند که زمام بسیاری از امور را در دست داشتند، اما پس از پیروزی انقلاب اسلامی، در پرتو تربیت توحیدی امام خمینی و تلاش‌های جوانان این مملکت در عرصه‌های مختلف همچون دانش هسته‌ای، موشکی، نانو، فضایی و بسیاری از عرصه‌های پزشکی توانستیم به مرزهای دانش دست یابیم. بنابراین برای بررسی انقلاب اسلامی باید جوانب مختلف را با هم دید و به دیده انصاف به ارزیابی نقاط قوت و‌ ضعف آن پرداخت.      اگر در برخی حوزه‌ها و فرآیندهای موجود دچار چالشیم، مثل حوزه اقتصادی، متهم اصلی، اندیشه انقلاب نیست بلکه اندیشه‌های مخربی است که با اسم اسلام‌گرایی روندها و  ساختارهای غلط را در درون نظام ایجاد کردند. بنابراین بهترین راه برای برون رفت از وضعیت چالش، آن است که مسیر بازشناسی و اجتهاد مستمر در اندیشه انقلاب را پیشه کنیم و این تفکر روشن را از پیرایه‌ها بزداییم. انقلاب نیازمند جریان نواندیشی دائمی است تا بتوانیم در مواجهه با نیازهای روز، نظام را تبدیل به نظامی پاسخگو و کارآمد کنیم. نظام کارآمد، نظامی است که هم سعادت دنیوی را فراهم می‌‌کند و هم به دنبال رشد اخلاقی و زیست مؤمنانه در جامعه باشد.     * درباره نتیجه انقلاب اسلامی، به نکته جالبی اشاره کردید. ما وقتی قیام امام حسین علیه‌السلام را مورد بررسی قرار می‌دهیم، اگر محدود به آن دوران و حتی تا سده‌های بعد کنیم، نتیجه قیام را نمی‌توانیم به طور کلی مثبت ارزیابی کنیم؛ چرا که پس از شهادت امام شاهد روی کار آمدن بنی‌العباسی بودیم که امامان ما را به قتل رساندند. اما اگر همین پیروزی انقلاب و وقوع اربعین‌های اخیر را بررسی کنیم، می‌بینیم قیام امام حسین (ع) ثمره‌اش در این رویدادها بود.  نگاه امام معطوف به آینده بود بله با این منظر، نگاه امام به انقلاب اسلامی، نگاهی کوتاه‌مدت و یا حتی میان‌مدت نیست بلکه نگاهشان در ادامه انقلاب نبوی و حرکت انبیاست و در واقع انقلاب اسلامی آغازی است برای بازسازی تمدن اسلامی و بسترسازی حکومت جهانی امام عصر (عج).     توجه داشته باشید در نگاه تمدنی، دو بحث مطرح است: تمدن اسلامی و اسلام تمدنی. نگاه امام به اسلامِ تمدنی بیشتر متمایل است. ما در اندیشه امام شاهد نگاه معطوف به آینده هستیم. ایشان افق‌های آینده را برای ما ترسیم می‌کنند؛ لذا نگاهشان معطوف به تمدن‌سازی است. از این منظر، افق انقلاب اسلامی، کوتاه‌مدت نبود بلکه انقلاب اسلامی درصدد است تا جامعه‌ای را تربیت کند که بتواند ظرفیت و استعداد بالقوه خود را به فعلیت برساند و در پرتو آن روز به روز به سمت تحقق تمدن سازی اسلامی گام بردارد. انتهای‌پیام/‬‬
‫‫ یادداشت| از بروجردی تا خمینی(ره) , حدوداً ۳ سال بعد از آمدن ‌‌آیت‌الله بروجردی(ره) به قم، بوی یکی از آن نفحاتی که در پیام قیام لله از آن صحبت کرده بود، به مشام امام خمینی(ره) می‌خورد , به گزارش خبرنگار فرهنگی خبرگزاری تسنیم، این نوشتار درصدد نفی عمل آتش به اختیار، اندیشیدن دربارۀ گفتار و رفتار ولیّ جامعه و حتی نقد آن نیست، صرفاً بررسی نسبت امت با امام است، به ویژه امام غیر معصوم، آن هم از زاویه‌ای خاص. یکی از مسائل مطرح در پازل منظومۀ اندیشۀ سیاسی در ذیل مسئلۀ کلان حکومت اسلامی، نسبتی است که آحاد مردم با ولیّ و حاکم جامعه باید بگیرند. تا وقتی تحلیلمان با ولیّ جامعه یکسان است، و یا حتی یک پله پایین‌تر، تا وقتی اعتماد به کاردانی و کارشناسی او داریم، می‌توان گفت به راحتی و بدون اصطکاک معتنابهی، احکام، گفتمان و در نهایت دست‌فرمان رهبر جامعه را می‌پذیریم. اما مسئله زمانی سخت می‌شود که جمع‌بندی‌مان بر انحراف ولیّ جامعه قرار می‌گیرد، این راهی که او در پیش گرفته است و این مدل رهبری، ما را از آن آرمان‌های اسلام اصیل دور می‌کند. مخصوصاً که این مباحث در اتمسفری از مأموریت‌گرایی دینی و تحلیل ما از موقف کنونی جایگاه تشیع به لحاظ تاریخی، مطرح می‌شود. در نهایت نیز اجتهادی بودن تفسیر مطلوبات دینی و عدم عصمت رهبر جامعه مبرری می‌شود که آرمان‌خواهی، پلی شود برای عبور از رهبری و یا حداقل جدا کردن مسیر حرکت از مسیر کلان نظام حاکمه. در این نوشتار به بررسی نسبت امام خمینی(ره) با حضرت آیت‌الله بروجردی(ره) به عنوان زعیم حوزه‌های علمیه می‌پردازیم. نسبت نماد آرمان‌خواهی اسلام ناب با ولیّ فقیه مقتدر، روشن‌بین اما کمتر در جوش و خروش شیعه و قطعاً یکی از بهترین نمونه‌های معاصر تعاملات با ولیّ غیر معصوم همین نسبت است. برای اینکه بهتر بتوانیم ابعاد این مسئله را درک کنیم، باید با بررسی ابعاد و نتایج حرکت‌های سیاسی علما تا قبل از تشریف‌فرمایی ‌‌آیت‌الله بروجردی(ره) به قم، موقف تاریخی حوزۀ علمیه در زمان زعامت ایشان و تحلیل هر کدام از این دو بزرگوار از شرایط جبهۀ حق و باطل و مسیری که باید در پیش گرفت مشخص شود. حرکت‌های سیاسی قابل توجه علما (که بتوان به نوعی بر آنها اطلاق قیام اجتماعی کرد) از امثال نهضت تنباکو شروع شد. نهضت‌هایی که آتش‌شان را امتیازهای ظالمانه‌ای که به بیگانه داده می‌شد شعله‌ور کرد. فی‌المثل امتیاز عمدۀ محصول تنباکوی ایران که در آن دوره محصول قابل توجه کشاورزی ایرانیان بود به کمپانی رژی داده شد، و میرزای شیرازی(ره)، بنا بر نقل، فتوای معروف تحریم تنباکو را از ناحیۀ مقدسۀ حضرت حجت(عج) دریافت کردند. فتوا به سرعت در سراسر ایران، حتی در قصر قاجار فراگیر شد و ماجرا ختم شد. اگر بعضی از سیاسیون کنونی در آن زمان بودند، احتمالاً می‌گفتند این تنباکو را بدهید برود، به حال جامعه ضرر دارد! اما میرزا(ره) و نهاد روحانیت این فهم سیاسی را داشت که مسئله، تسلط بیگانه بر کشور اسلامی است و مقابل آن ایستادند. هر چند گفته می‌شود میرزا(ره) بعد از ختم غائله گریه می‌کرد که دشمن متوجه میزان نفوذ روحانیت شیعه در آحاد جامعه شده و زین پس نقشه‌‌ها خواهد کشید که البته کشید! پس به اجمال، ابعاد چنین ماجرایی معلوم است. اساساً با توجه به شرایط و مقدوراتی که علمای شیعه فهم کرده بودند، آن تمامیت‌طلبی که ما در حرکت انقلاب اسلامی دیدیم در آنها مقصود نبود، و همین که نفی سبیل کفار بر بلاد مسلمین تحقق یابد کفایت می‌کرد. هرچند، آغازی شد بر روند رو به رشد حرکت‌های اعتراضی. قیام بعدی، مشروطه بود که جرقه‌اش با به چوب بسته شدن تجار تهران توسط علاءالدوله زده شد. به این صورت، کلیدواژۀ ابتدایی حرکت، مطالبۀ عدالتخانه بود؛ یعنی اگر دستگاه استبدادی حاکم، به مردم ظلم کرد، مأمنی باشد که بتوان از آن طریق احقاق حق کرد. علما در این قیام هم رهبری حرکت را به عهده گرفتند، سیدین در تهران با پشتیبانی بخشی از علمای نجف جلو افتادند. با سهل‌اندیشی روحانیت و نیز شیوۀ "کنترل از راه دور" علمای موافق مشروطه از نجف، مسیر عدالتخانه که متضمن قدری از استبدادستیزی بود، از مشروطه‌خواهی سر درآورد، مفهومی که دز استبدادستیزی را در فضای سیاسی جامعه به شدت بالاتر برد و در عین حال حامل قالب و ساختاری بود که موجبات نزاع‌های آینده شد. در این میان اعتماد عجیب سردمداران حرکت به پیشنهاد راهبردیِ انگلیسیِ مشروطیت و ظاهرا حجاب استبدادستیزی، باعث شد تا چارچوب کلان نظام حکومتی، که جزء جدیدی به نام مجلس، به عنوان عصارۀ رأی مردمی و مبارزه با استبداد را در خود می‌دید، بر فضای سیاسی کشور تحمیل شود و طبیعتاً در نزاع قدرتی که روشنفکران غرب‌زدۀ آن زمان برندۀ اصلی آن شده بودند، دغدغۀ شریعت داشتن امثال شیخ فضل‌الله، به طرفداری از استبداد انصراف می‌یافت. دوگانه‌ای که در نهایت تحقق عینی هم پیدا کرد و شیخ در تقابل با سکولاریسم و طبیعی‌گری عریان مشروطه‌خواهانِ در مصدر، از محمدعلی شاه حمایت کرد. در این ماجرا نیز، دو پارامتر عمده‌ای که قضایا حول آنها اتفاق می‌افتد، یکی استبدادستیزی است، و دیگری تطبیق شریعت و این هر دو، ذیل مسئلۀ کشورداری و نظم سیاسی حاکم برای ادارۀ یک نظام دیوانی در ابعاد یک ملت می‌گنجند. کلان مسئله‌ای که گویا به لحاظ سیاسی بر جو تهران و نجف دیکته شده و می‌توان گفت آنچه عملاً به لحاظ راهبردی روی میز زعمای شیعه قرار گرفته است، چگونگی ادارۀ یک نظم سیاسی و حل تنازع بین ارادۀ مردمی و شریعت در مستوای تقنینی و ساختاری است و همۀ این‌‌ها در فضایی شکل می‌گیرد که گفتمان غالب، ضدیت با استبداد است. ماحصل نیز معلوم است، تسلط روشنفکران غربی، انزوای سیاسی علما و در نهایت، دوران استبداد پهلوی! در این بین، حرکت‌های سیاسی ریز و درشت دیگری را از علما شاهدیم که همگی به شکست ظاهری ختم شدند. حرکت‌هایی مانند، فتوای صاحب عروه(ره) بر جهاد در برابر اشغال لیبی، کشاکش با انگلیس در قضیۀ اشغال عراق و در نهایت ثورةالعشرین که با ارتحال میرزای دوم(ره)، ناکام ماند، مقابله با شکل‌گیری اسرائیل و نقش برجستۀ مرحوم کاشف الغطاء(ره) و حتی کارهایی مانند فتوای حرمت استفاده از کالای خارجی توسط شیخ الشریعه(ره). از سوی دیگر تمامی این حرکت‌‌ها در بستر سیاسی بسیار رقت‌آوری اتفاق می‌افتد. می‌توان گفت در آن زمان اسلام در حضیض تمدنی خویش به سر می‌برد و از هر سو، چه در عالم اهل سنت و چه در شیعه، با ضربات مهلکی مواجه بود. عراق در اشغال انگلیس قرار گرفت، آل سعود در حجاز به قدرت رسید، قضایای اشغال فلسطین و اعلامیۀ بالفور به وقوع پیوست و در ترکیه، ایران و افغانستان تقریبا به صورت همزمان شاهد به قدرت رسیدن نیروهای دست نشانده‌ای هستیم که به انحاء مختلف در صدد دین‌زدایی، حتی از ظواهر زندگی مردم هستند. هجمۀ همه جانبه‌ای که صحنۀ رویایی جبهۀ حق و باطل را، در حالیکه جبهۀ حق کاملاً به محاق رفته است، از سطح رویارویی با طواغیت استبدادی محلی، به یک مواجهۀ عظیم بین‌المللی با ابرقدرت‌های استکباری ارتقاء می‌دهد. اما در این معادلات، ظاهرا باید یک حوزۀ علمیه 300 نفره را هم وارد کرد! سال 1301، حاج شیخ عبدالکریم(ره) حوزۀ علمیه قم را پر و بال می‌دهد و به نوعی از نو تأسیس می‌کند. جدای از رسیدگی‌های فوق‌العادۀ تربیتی به طلاب و نیز مردم‌داری مرحوم مؤسس(ره)، دست‌فرمان سیاسی ایشان آنقدر دقیق هست که بدون کوچکترین حرکت اضافی، حوزۀ قم را از زیر دست و پای رضاشاه به سلامت عبور دهد، و در این بین، از سوی برخی طلاب، هتک حرمت نیز می‌شود! مرحوم امام(ره) نیز که دورۀ طلبگی خویش را در این فضا سپری می‌کند، بنا بر شواهد، در تحلیل، بعضاً با حاج شیخ مخالفت‌هایی هم دارد، اما به هر ترتیب این اندک اختلافات بروزی نمی‌یابد و اوضاع به تمکین می‌گذرد و بعدها نیز امام خمینی(ره) به تمجید از مشی حاج شیخ در تعامل با پهلوی می‌پردازد. بعد از رحلت حاج شیخ(ره) و سپری شدن دورۀ 9 سالۀ افول قدرت مرجعیت در ایران (به دلیل تعدد مراجع) دوران حضرت آیت‌الله بروجردی(ره) شروع می‌شود و امام خمینی(ره) که در دهۀ چهارم عمر خویش بود، پیشگام پیگیری حضور ایشان در قم است. امام راحل که در آن زمان به حاج‌آقا روح‌الله معروف بود، از همان گام ابتدایی دعوت از حاج‌آقا حسینِ امام (لقب ‌‌آیت‌الله بروجردی(ره))، اهداف سیاسی خود را با شاگردان و اطرافیانش در میان می‌گذارد. امام صراحتاً به دنبال ایجاد "پایگاه قدرت" آن هم "در برابر رژیم" است. هدفی که معیارهای آن به خوبی در مرحوم بروجردی(ره) عیان است: شجاعت، بصیرت، مقام علمی و اجتماعی بالا و مدیریت قوی. دوران زعامت ‌‌آیت‌الله بروجردی(ره)، مشحون از رشد و شکوفایی حوزه‌هاست. تحت نظام درآمدن مرجعیت، رشد تعداد طلاب، شکل گیری مرجعیت واحد در قم، حضور بیشتر طلاب در قالب‌های جدید اجتماعی مانند نویسندگی، گشایش عرصه‌های جدید در برابر حوزه‌‌ها مانند تقریب با اهل سنت و نیز امتداد تاثیرات روحانیت در جامعه به واسطۀ شبکه مدارس اسلامی. پیشرفت‌هایی که چشم‌انداز روشنی از تحول و پویایی را برای حوزۀ علمیۀ قم رقم می‌زدند اما گویا باز هم در نظر حاج‌آقا روح‌الله، یک جای کار می‌لنگد. آن کاری را که می‌توانستیم، نمی‌کردیم! برای حاج‌آقا روح‌الله خمینی که در پیام معروف "قل انما اعظم بواحدة"، در سال 1323 شمسی، حتی قبل از آنکه آیت‌الله بروجردی(ره) به قم تشریف بیاورند (سال 1324 شمسی) و حوزه سر و سامانی بگیرد و از حالت تشتت زعامت خارج شود، زمانه و شرایط را برای قیام لله بهترین زمان می‌دید، دوران مرجعیت مرحوم بروجردی(ره) دیگر نور علی نور بود! اینکه تحلیل مرحوم امام(ره) از کم و کیف جبهۀ باطل در آن زمان، شرایط تقابل جبهۀ حق و باطل و توان نیروهای خودی و در نهایت وظیفه‌ای که با توجه به سنن الهی به عهدۀ جناح حق قرار می‌گیرد چیست، بحثی مفصل و شواهدی کافی می‌طلبد. فهم منظور ایشان از قیام لله و ابعاد و چگونگی آن در سال 1323، مهم و نیازمند تفصیل است، ولی در این حد را اثبات می‌کند که عطش امام(ره) برای تحقق قیامی الهی که نه تنها در مقام نیت قیام‌کنندگان، بلکه در مقام راهبرد و تصویر اهداف قیام هم باید الهی باشد، با آمدن ‌‌آیت‌الله بروجردی(ره) و بهتر شدن چشمگیر اوضاع حوزۀ علمیه، بسیار بیشتر می‌شود. به ویژه آن که ایشان خطر دوره پهلوی دوم را به دلیل ارائه نوعی عقیده انحرافی به نام اسلام، از زمان سلف خبیثش بیشتر می‌داند و بالطبع در مواجهه با انقلاب در ذات دینداری مردم، وجوب مبارزه سیاسی براندازانه را بیش از پیش احساس می‌کند؛ روندی که در انتها به فتوای معروف حرمت تقیه ولو بلغ ما بلغ منتهی می‌شود. اما ظاهراً اوضاع آنگونه که او می‌خواهد پیش نمی‌رود. حدوداً 3 سال بعد از آمدن ‌‌آیت‌الله بروجردی(ره) به قم، بوی یکی از آن نفحاتی که در پیام قیام لله از آن صحبت کرده بود، به مشام امام خمینی(ره) می‌خورد. جنگ اول اعراب و اسرائیل در سال 27 شمسی به وقوع می‌پیوندد و در حوزه‌های علمیه، شور انقلابی توسط فدائیان اسلام دمیده می‌شود. هر چند در ظاهر، امام همراهی ویژه‌ای با جناح انقلابی حوزه از خود نشان نمی‌دهد و صرفاً به نگارش نامه‌ای اعتراضی بسنده می‌‌کند، اما گزارش ساواک از میل شدید ایشان بر زدن جرقه انقلاب، پس از آنکه ایران، اسرائیل را در سال 28 به رسمیت می‌شناسد خبر می‌دهد. ظاهراً امام که در آن زمان در کرج بوده است، شخصی را برای توجیه ‌‌آیت‌الله بروجردی(ره) نزد ایشان می‌فرستد، اما ایشان در نهایت از قیام منصرف شده و نتیجتا امام در اثر شوک روحی بیمار می‌شوند. اینها در حالی است که جنبش فدائیان با تحرک فراوان و حتی جلب حمایت عده‌ای از علمای بزرگ قم، برای اعزام نیرو به فلسطین ثبت نام می‌کنند. تقریباً در همان ایام، بحث تغییر قانون اساسی از سوی محمدرضا پهلوی و تصمیم او به تشکیل مجلس سنا مطرح می‌شود. در این جا نیز، حداقل در مقام اعلام موضع، اختلاف نظر بین امام و مرحوم بروجردی (ره) به چشم می‌خورد، در جایی که امام با اصل دست بردن در قانون اساسی مخالف بوده ولی حضرت ‌‌آیت‌الله بروجردی (ره) به عدم تعرض به مواد مربوط به امور دینیه اکتفا می‌کنند. نهایت اقدامی که از سوی امام و جمعی از فضلای هم‌ردیف ایشان در این خصوص انجام می‌گیرد، و بنا به نقل استاد دوانی به درخواست شخص آیت‌الله بروجردی نیز بوده است، نامۀ سرگشاده‌ایست که البته صرفا جنبۀ استفساری دارد و با پاسخ محکم زعیم حوزه مواجه می‌شود. در ادامۀ این روال، ماجرای برخورد با بهائیت است. در این قضایا نیز امام زمینه را برای قیام علیه شاه آماده می‌بیند اما با سردی و عدم همراهی ‌‌آیت‌الله بروجردی(ره)، صرفاً به عنوان نماینده ایشان به دیدار شاه می‌رود و منویات زعیم قُطر شیعه را با صراحت به او گوشزد می‌کند. همۀ این ماجراها در زمانی رخ می‌دهد که حداقل دو جریان پررنگ سیاسی در بطن روحانیت شیعه در حال بروز و ظهور است، فدائیان اسلام و ‌‌آیت‌الله کاشانی. و جالب آنکه در هر دو مورد، با وجود گرایش شدید سیاسی امام خمینی(ره)، همراهی ویژه‌ای با آنان از سوی ایشان مشاهده نمی‌شود و نسبت خود با هر دو دسته را ذیل موضع کلی ‌‌آیت‌الله بروجردی(ره) تعریف می‌کند. در حالیکه فدائیان، کانون پمپاژ انقلابی‌گری در کالبد حوزه بودند، امام به مراودات محدود و نصایح بی یا باواسطۀ آنان بسنده می‌کند و با این کار تعجب اطرافیان خود را نیز برمی‌انگیزد. قطعا یکی از دلایل عدم همراهی امام با فدائیان، جدای از اختلافات راهبردی که با این مشی داشتند، پرهیز از شق عصای مسلمین و سست کردن پایه‌های زعامت شیعه بوده است. از سوی دیگر تعامل مرحوم امام با نهضت ملی شدن نفت را نیز در همین راستا می‌توان تفسیر کرد. در عین تایید کلی حرکت مرحوم کاشانی، امام در اینجا هم مواضع آمیخته با سکوت ‌‌آیت‌الله بروجردی (ره) را کاملاً مراعات می‌کنند و صرفا به ارتباطی محدود و شرکت در بعضی جلسات سخنرانی منعقده در منزل ‌‌آیت‌الله کاشانی بسنده می‌کنند. به صورتی که تلقی عمومی، هم جبهه بودن حاج‌آقا روح‌الله با مرحوم کاشانی نیست. در این جا نیز در عین نقد جدی امام به حرکت مرحوم کاشانی، و به درجات بسیار شدیدتر دکتر مصدق، حفظ پرچم‌داری مرحوم بروجردی (ره) برای امام اصل است. در این بین، در عین اینکه جمع‌بندی حضرت امام برای قیام لله، به لحاظ عمق، راهبرد و نیز شمولیت آن در گسترۀ نبرد حق و باطل، با تمامی وقایع سیاسی قابل ذکر تاریخ معاصر ایران متفاوت است و طبیعتا او را از پیوستن به این جریانات سیاسی منع می‌کند، ولی او جریان دیگری به سرکردگی خودش در زمان زعامت ‌‌آیت‌الله بروجردی(ره) راه نمی‌اندازد. او کاملاً خود را ذیل ایشان تعریف کرده است، نه صرفاً به این جهت که ساحت مرجعیت اخلاقاً مخدوش نشود، که به لحاظ راهبردی، حفظ ریاست تامۀ حوزه را در این صحنۀ عظیم نبرد، ضروری می‌بیند. او به لحاظ ساختاری، برای ولیّ مشروع و غیرطاغوت جامعه، نوعی حجیت قائل است. حاج‌آقا روح‌الله در عین حالی که احتمال عدم اصابۀ به واقع را می‌دهد، و حتی در برخی رفتارها، کما اینکه بعدها هم تصریح می‌‌کند، محققاً عقیده به مخطئ بودن دارد، مدام به سکان کشتی که در دستان زعیم جامعه است نمی‌پرد، دست او را خط نمی‌زند و علاوه بر آن، نهایت همکاری را برای به بار نشستن هرچه بهتر این زعامت ارائه می‌دهد. اما اوج این اختلافات را در ماجرای اصلاح حوزه شاهدیم. جایی که امام، بنا به خط مشی اعلام شده از سوی شخص خودش، به بهانۀ اصلاحات ساختاری، آموزشی و مدیریتی، کمر همت به مبارزۀ اولویت‌دار با متحجران خوش‌نشین حوزه می‌بندد. آنجا که پس از حرکت روان اصلاحات در برخی زمینه‌‌ها مانند مسائل صنفی، آموزشی، امتحانات و ... کار به مدیریت مدرسۀ فیضیه به عنوان نقطۀ کانونی حوزه‌‌ها و نیز جریان مالی و مدیریت آن می‌رسد. بر اساس نقل‌ها، به سبب ذهنیتی که اطرافیان برای ‌‌آیت‌الله بروجردی (ره) ایجاد کرده بودند که طیف اصلاحیون با این پیشنهادها، شما را مسلوب الاراده خواهند کرد، و شاید با کمی بی‌تدبیری اصلاحیون در این بین، کار به بن بست می‌خورد و ماجرای معروف زدن استکان به دیوار و عمامه به زمین رخ می‌دهد. بدین سان، از آن زمان به بعد، تقریبا روابط بین طرفین به خاموشی متمایل می‌‌شود ولی باز هم پس از آن، حاج‌آقا روح‌الله برای خودش خط جداگانه‌ای باز نکرده و بر طبل آرمان‌خواهی نمی‌کوبید. او لاجرم به گوشه‌ای خزید و مشغول درس و بحثش شد و در قالب تربیت شاگردان و ایجاد کانونی برای طلاب انقلابی، دست به کار ایجاد رقیقه‌ای از آن چه می‌توانست انجام دهد شد. در ادامۀ این سیر، حتی عدم اقدام مؤثر از سوی مرجعیت واحده برای پیشگیری از اعدام فدائیان نیز باعث نشد حاج‌آقا روح‌الله کوس جدایی و نقد علنی زعیم سر دهد، تا مبادا پرچم اسلام تضعیف شود. سال 38 وقتی طلاب برای اعتراض به دستگیری چند طلبه تجمع می‌کنند، باز هم امام از لزوم جمع شدن زیر عَلَم آقای بروجردی (ره) صحبت می‌کند و آنجا که با مخالفت ایشان در مورد پیگیری ماجرا مواجه می‌شود می‌گوید «حالا که آقای بروجردی (ره) حاضر به جلسه نبوده، من با خودمم هم حاضر به جلسه نیستم!». به این سریال تلخ، دوباره نگاهی بیندازیم. آتشفشان خاموشی که از سال 23 و در اوان دهۀ چهارم عمر خویش، در زمانه‌ای به مراتب سخت‌تر از دوران زعامت ‌‌آیت‌الله بروجردی (ره)، ندای قیام سر می‌دهد، تا سال 40 و رحلت مرجع عظیم الشأن جهان تشیع، به سبب اختلاف تحلیل‌ها، مدام در حال مهار شعلۀ درون است، ولی حاضر نیست ساحت نفوذ و قدرت "ولی فقیه غیر رسمی" و "غیر مبسوط الید" حاضر را خدشه‌دار کند. روی سخن با دوستان انقلابیست، که این روزها از دَم تا دُم این نظام را نقد می‌کنند. که البته نقدها هم بسیار است. سلمنا که نظر شما از بینش ولی فقیه حاضر صائب‌تر باشد (که نویسنده با چنین تحلیلی همراه نیست!)(1)، ولی آیا آنچه به زعمتان تراژدی جمهوری اسلامی می‌دانید، از حوادث دهه‌های 20، 30 و 40 شیعه در این کشور تلخ‌تر است؟ آیا خشم انقلابی شما از آتش زیر خاکستر خمینی (ره) شعله‌ورتر است؟ آتشی که نشانه‌اش این است: پس از رحلت آیت الله بروجردی (ره)، به چند ماه نمی‌کشد، به بدترین بهانۀ ممکن، یعنی انجمن‌های ایالتی و ولایتی، قیام را کلید می‌زند.(2) 1ـ این نوشتار مماشاتاً با برخی دوستان انقلابی که مدام در حال شکایت و انتقاد از نسبت مسیر حرکت فعلی با آرمان‌های انقلاب هستند نگاشته شده. نگارنده به جد شرایط حال حاضر انقلاب اسلامی را کاملاً بر عکس این تصویر می‌داند. در حالیکه مقام معظم رهبری با ممزوجی از انقلابی‌گری عمیق و عقلانیت عملیاتی، در حال ترسیم افق‌ها و مهندسی مسیر انقلاب در ابعاد گوناگون آن هستند، ما نیروهای موسوم به انقلابی با انواع نقایص در بینش‌ها و اراده‌ها، کمترین بازدهی را در بسط امامت ایشان ارائه می‌دهیم. 2ـ در این مقاله از کتاب ارزشمند حاج‌آقا روح‌الله، بررسی دوران استادی امام خمینی در بستر تاریخ (که به زودی و احتمالاً با نام «حاج‌آقا روح‌الله» چاپ خواهد شد) اثر حمیدرضا باقری استفادۀ بسیار کردم. * محمد طلایی مدیر کارگروه سیره و منطق امام و رهبری پژوهشکده تبلیغ و مطالعات اسلامی باقرالعلوم علیه‌السلام انتهای پیام/‬‬
‫‫ میان «جوکر» و آشوب‌های آمریکا رابطه دیالکتیک برقرار است/ آمریکایی‌ها جوکر را داستان زندگی خودشان می‌دانند , قتل «جورج فلوید» صحنه خشونت‌بار سرکوب را به صورت عریان در ناخودآگاه توده‌های مردم آمریکا زنده کرد و توانست موجی ایجاد کند که منجر به یک چرخه بی‌پایان خشونت و سرکوب شده است. , به گزارش خبرنگار فرهنگی خبرگزاری تسنیم، گسترش خشونت‌ها در خیابان‌های آمریکا بعد از قتل جورج فلوید سیاه پوست آفریقایی توسط پلیس این کشور، منجر به این شد که بسیاری حوادث این روزها را مشابه فیلم سینمایی «جوکر» بدانند. در این زمنیه لازم است که تحلیل‌های کارشناسی علمی به میان آید تا ابعاد این مسأله از زاویه‌های دید گوناگون تحلیل شود. اینکه آیا واقعاً فیلم جوکر در زمینه‌سازی آشوب‌های من بعد خود تأثیر جدی داشته است و یا این موضوع صرفاً یک فرضیه است؟ در ادامه گفتگوی تسنیم با دکتر نادری استاد علوم اجتماعی دانشگاه تهران و نماینده مجلس شورای اسلامی که قبلاً نیز در زمینه‌های تحلیلی سینما و علوم انسانی بررسی‌هایی را ارائه کرده است می‌خوانیم. رابطه دیالکتیک سینما و جامعه دکتر نادری در ابتدا با اشاره به یکی از نظریه‌پردازان غربی درباره سینما و نسبت آن با جامعه بیان کرد: «جورج هواکو» مؤلف و نظریه‌پرداز غربی در نظریه‌‌ای در مورد جامعه شناسی سینما معتقد است که سینما به عنوان یک مدیوم یا رسانه جدی، تم‌های اجتماعی، فرهنگی و به طور کلی تم‌های خودش را از جامعه اخذ می‌کند و سینما و سینماگر آنها را پرورش می‌دهد و در قالب فیلم و سریال با مختصات فرمی و خاص خودشمی‌ریزد. بعد از پرروش در قالب فیلم، به جامعه بر می‌گردانرد و دیالکیتک فضای اجتماعی از یک سو و فیلم و فیلمسازان از سوی دیگر به وجود می‌آید که تأثیرگذاری فیلم در اینجا معنا پیدا می‌کند. این نظریه را به عنوان یکی از جدی‌ترین نظریه‌ها می‌توانیم قبول کنیم و واقعیت سینما نیز همین گونه است.    این استاد دانشگاه در ادامه بیان کرد که یکسری تم‌هایی در عرصه اجتماع وجود دارد که اساساً در مایه ساخت فیلم‌های سینمایی استفاده می‌شود و بعد از آن با تأثیرگذاری بیشتری در جامعه مورد بهره‌برداری قرار می‌گیرد. در مورد فیلم جوکر نیز همین اتفاق افتاده است و آن چیزی که روزی به عنوان آشوب و آنارشیسم در جامعه وجود داشته به درون فیلم آمده است و بعد از آن با دوباره به جامعه بازگشت پیدا کرده است اما با تأثیرگذاری دوچندان؛ قطعا در مورد این فیلم نیز همین اتفاق افتاده است. آمریکا توتالیتاریسم تمام عیار وی درباره زمینه‌های بروز و ظهور این آشوب‌ها و اتفاقات مشابه در آمریکا بیان کرد: مسأله این است که آمریکا به دلایل مختلف جامعه‌ای است که دارای تنش‌های نهفته و آشکار است و این تنش‌ها که زمینه‌های بسیاری قوی دارد منتظر جرقه‌هاییند برای به وقع پیوستن. حقیقت امروز جامعه آمریکا اسارت در چنگال نئولیبرالسم لست. در واقع نئولیبرالیسم به تعبیر نظریه‌پردازان فرانکفورت، نوعی از توتالیتاریسم تمام عیار و یک ایدئولوژی تمامیت خواه است. این ایدئولژی تمامیت‌خواه با منطق یکدست‌ساز خودش در راستای سلطه قشر بسیار کوچک سرمایه‌دار، در انبوه توده‌های مردم است و هر مانعی را که بر سر راه خودش ببیند با خشونت هرچه تمام تر سرکوب می‌کند؛ این سرکوب و خشونت  با کمک ابزارهای مختلف رخ می‌دهد: رسانه‌ها، پلیس، سیستم نظامی، ارتش، نظام آموزش، تبادل نمادین و همه ابزارهای سخت و نرمی که سرمایه‌داری مدرن که شکل متاخر آن نئولیبرالیسم است توانایی بهره گیری از آن را دارد.  نماینده مجلس شورای اسلامی درباره نسبت آشوب‌ها و جوکر در توضیحات تکمیلی خود اضافه کرد: درباره بحث جوکر هم باید گفت که اساساً و اولاً جوکر از تم مشکلات جامعه آمریکا رها نیست یعنی اینکه تم اصلی این فیلم مشکلات جامعه آمریکا و مردم آن است و از سوی دیگر  خشم پنهان ناشی از سرکوب‌شدگی توده‌های اجتماعی است. لذا ما می‌بینیم که در آن دیالکیتکی که «هواکو» می گوید تم از جامعه گرفته می‌شود و تبدیل به جوکر می شود و دوباره در قالب فیلم سرازیر به جامعه می‌شود که طبق این نظریه یک اثرگذاری تمام عیار رخ می‌دهد، چونکه مردم احساس می‌کنند این فیلم داستان زندگی خودشان است و در ناخودآگاه خودشان با فیلم و شخصیت‌های آن و فضای اجتماعی آن احساس همذات پنداری می‌کنند. چرخه بی‌پایان سرکوب و خشونت قتل جورج فلوید، سیاه پوستی که توسط پلیس به طرز خشن و بی رحمانه کشته شده است،  صحنه خشونتبار سرکوب را به صورت عریان در ناخودآگاه توده‌های مردم آمریکا زنده کرد و با یک ضریب خبری که رسانه‌های اجتماعی به آن دادند، اساساً موجی ایجاد کرد که منجر به یک چرخه بی‌پایان خشونت و سرکوب شده است. دولت آمریکا نیز از سویی ابایی در سرکوب ندارد و از سویی دیگر چاره‌ای از این سرکوب ندارد و این سرکوب، خشونت‌ها و سبعیتها در چرخه رسانه‌های اجتماعی دارد باز به جامعه منقل می‌شود ویک موقعیت پیچیده و بغرنج را برای ایالات متحده سبب شده است.در مجموع جوکر را می‌توان محصول آمریکا و در عین حال آغازگر خشونت‌ها دانست. هم محور است و هم آغازگر جنبش اجتماعی تمام عیار! پایان فیلم جوکر با پایان اتفاقت امروز متفاوت خواهد بود دکتر نادری در پاسخ به خبرنگار تسنیم مبنی بر اینکه بیشتر تحلیل‌های فیلم جوکر مدعی بود که این فیلم در نهایت به نفع سرمایه‌داری تمام شد با این حساب این فیلم در جریان ضدسرمایه‌داری فعلی چگونه عمل کرده است؟ پاسخ داد: جوکر اساساً کاری که کرد این بود که در انتها اساساً طرف سرمایه‌داری را گرفت و تم نظم اجتماعی را تقویت می‌کرد و دوگانه نظم-بی‌نظمی را صورت داد و به صورت خیلی نرم و ظریف فضای مخاطب را به سمتی برد که که او نظم را انتخاب کند و حق را به چالشگران نمی‌داد.  اما مسأله اینجا است که فضای رئال آمریکا اساساً فضای فیلم نیست و تفاوت جنبش اجتماعی که داریم می‌بینیم با فیلم، در این است که پایان در اینجا لزوماً در دست سرمایه‌داری مدرن و لبریالیسم نیست و فضای کاملاً رئال است که در آن فرد خشونت کف خیابان را که ناشی از نژادپرستی و تعارض طبقاتی است را از نزدیک لمس می‌کند و این با پایان فیلم که زیرکانه بخواهد به نفع سرمایه‌داری پایان یابد همسو و همراه نیست. در نهایت در ذهن مخاطب فیلم یک مقایسه رخ می‌دهد که قاعدتاً فضای واقعیت و ریالیتی خودش را بر فرد و توده‌ها تحمیل می‌کند و قاعدتاً جوکریسم به معنای دقیق کلمه اتفاق نمی‌افتاد. انتهای پیام/‬‬
‫‫ عمار تفتی و همکارانش، "راز طاهر" را برملا می‌کنند , پخش سریال رادیویی "راز طاهر" از هفته آینده در رادیو نمایش آغاز می‌شود. , به گزارش خبرگزاری تسنیم، در خلاصه داستان سریال "راز طاهر" آمده است: طاهر به خواست حاج یحیی، زورخانه موروثی او را باز می‌کند تا با رسیدگی به آن، پس از سی سال فعالیت خود را آغاز کند. در این بین جوانی به نام سیاوش به طاهر معرفی می‌شود تا کارهای فنی زورخانه را انجام دهد، اما سیاوش به طور اتفاقی و به عنوان جوشکار به زورخانه نیامده، بلکه به دنبال یک تسویه حساب قدیمی ‌با طاهر است و... این سریال رادیویی را یاسمن شکرگذار  نوشته است. «راز طاهر» با هنرمندی شمسی صادقی، محمد پورحسن، عمار تفتی، مهرداد مهماندوست، شیوا رفیعیان، محمد رضاعلی، احمد لشینی، حمیدرضا هدایتی، بهادر ابراهیمی، محمد شریفی و با بازی و کارگردانی رضا عمرانی به تازگی در اداره کل هنرهای نمایشی رادیو تولید شده است. این مجموعه رادیویی به افکتوری نرگس موسی پور، صدابرداری محمدرضا محتشمی و با تهیه کنندگی زهرا عبدالله زاده از 17 تا 22 خرداد ساعت 16:30 از رادیو نمایش پخش می‌شود. انتهای پیام/‬‬
‫‫ مداحی میثم مطیعی ویژه ارتحال امام(ره)/ ای امام شهیدان خمینی , صوت مداحی میثم مطیعی دربارۀ امام خمینی(ره) همزمان با سالروز ارتحال ایشان را می‌شنوید. , به گزارش خبرنگار فرهنگی خبرگزاری تسنیم، امروز چهارشنبه 14 خرداد مصادف با سالروز ارتحال رهبر کبیر انقلاب اسلامی ایران حضرت امام خمینی رحمةالله‌علیه است. به همین مناسبت صوتی از مداحی‌های ماندگار میثم مطیعی دربارۀ ایشان منتشر شده است. *****     انتهای پیام/‬‬
‫‫ «از قنات ملک»، روایتی از سردار سلیمانی از زبان هم ولایتی‌ها , مستند «از قنات ملک» حاصل تلاش گروه مستند روایت فتح است که با موضوع شهادت حاج قاسم سلیمانی تهیه شده است. , به گزارش خبرنگار فرهنگی باشگاه خبرنگاران پویا به نقل از روابط عمومی گروه مستند روایت فتح، مستند «از قنات ملک» حاصل تلاش گروه مستند روایت فتح است که در دوران شهادت حاج قاسم سلیمانی تهیه شده است. در این مستند مردم روستای «از قنات ملک»، زادگاه حاج قاسم سلیمانی از بزرگواری، شجاعت و قهرمانی‌های هم ولایتی خود سخن می‌گویند. همچنین تیم مستندساز پس از حضور در مراسم تشییع حاج قاسم در کرمان و تصویربرداری از مراسم به گلباف کرمان زادگاه سردار پورجعفری اعزام می‌شوند و ضمن حضور در مراسم یادبود ایشان و فرمانده شهیدش، از صندوق اسرار حاج قاسم سلیمانی، یعنی شهید پورجعفری پرده برمی‌دارند. این مستند  محصول گروه مستند روایت فتح است و در بامداد جمعه 15 خرداد از شبکه یک سیما پخش خواهد شد؛ و تکرار آن نیز همان روز ساعت 8:30 از شبکه اول سیما پخش خواهد شد.   انتهای پیام/ ‬‬
‫‫ بازسازی ۱۴ خرداد ۶۸ در رادیو/ افسانه یونانی از فردا شنیدنی می‌شود , مستند رادیویی "روایت یک انتخاب" امشب ساعت ۲۱ از رادیو نمایش پخش می‌شود و کار افسانه یونانی ایوب آقاخانی از فردا به آنتن می‌رسد. , به گزارش خبرگزاری تسنیم، دو خبر رادیویی بازسازی 14 خرداد سال 1368 و  شروع پخش افسانه یونانی را با جزئیات در ادامه ببینید: بازسازی رادیویی 14 خرداد 68 مستند رادیویی «روایت یک انتخاب» روز چهارشنبه، چهاردهم خردادماه از رادیو نمایش پخش می‌شود. انسیه شمس‌اللهی، تهیه‌کننده این برنامه رادیویی گفت: مستند «روایت یک انتخاب» به جزئیات مجلس خبرگان رهبری در روز 14 خرداد سال 1368 می‌پردازد و تلاش می‌کند گفتگوها و وقایعی که آن روز در جلسه و در حاشیه‌ی جلسه رخ داده را روایت و بازسازی کند. وی افزود: رویکرد این برنامه بازتاب نمایشی فضای حاکم بر جلسه‌ی آن روز خبرگان و مرور اسناد و شواهدی است که نشان می‌دهند از نظر حضرت امام خمینی(ره) و بسیاری از بزرگان و نمایندگان مردم در مجلس خبرگان، حضرت آیت الله خامنه ای فرد اصلح برای جانشینی امام رحمت الله بوده اند، به نحوی که از همان ابتدای جلسه ناخودآگاه افکار و دل های نمایندگان خبرگان رهبری به سوی ایشان متمایل می‌شود. شمس اللهی ادامه داد: جایگاه بالای علمی و اجتماعی حضرت آیت الله خامنه‌ای قبل و پس از رحلت حضرت امام(ره) بر کسی پوشیده نبود و همین واقعیت موجب شد تا نمایندگان ملت در مجلس خبرگان دست به تصمیمی انقلابی بزنند و فردی را به مقام رهبری برسانند که از هر نظر شایستگی این مقام را دارا بودند. این تهیه‌کننده رادیویی در پایان گفت: مستند نمایشی «روایت یک انتخاب» مروری است بر آنچه در روز یکشنبه، 14 خرداد 1368 در مجلس خبرگان رهبری گذشت. این مستند رادیویی روز چهارشنبه، چهاردهم خرداد ماه، ساعت21 از رادیو نمایش پخش می شود. افسانه‌ای یونانی به رادیو نمایش رسید ساعت 22:45 پنجشنبه، پانزدهم خرداد، شنونده افسانه «سیکو و کوپید» در برنامه «افسون افسانه» رادیو نمایش باشید. «سیکو و کوپید» که افسانه ای یونانی است، توسط سهیلا خدادادی، تنظیم رادیویی شده است. در خلاصه داستان این افسانه آمده است: سال‌ها پیش در سرزمین یونان پادشاهی زندگی می‌کرد که سه دختر داشت. دخترهای پادشاه همگی زیبا بودند، اما دختر کوچکترشان به نام "سیکو" زیبایی خیره کننده ای داشت؛ اما این زیبایی برای پادشاه خیلی هم خوشایند نبود، زیرا احساس می‌کرد، ممکن است  خیلی‌ها به او حسادت کنند. از طرفی ونوس الهه‌ زیبایی از اینکه می‌دید مردم برای دیدن سیکو به قصر می‌روند، بسیار عصبانی بود؛ برای همین به دیدن پسرش «کوپید» رفت تا با او مشورت کند و بتواند سیکو را از میان بردارد، اما ... افسانه «سیکو و کوپید» به روایت مهرخ افضلی و با هنرمندی احمد گنجی، نوشین حسن زاده، فریبا طاهری، فریدون محرابی،مهدی طهماسبی، نگین خواجه نصیر، ماندانا محسنی و سیما خوش چشم در اداره کل هنرهای نمایشی رادیو تولید شده است. این افسانه به تهیه کنندگی زهرا عبدالله‌زاده، کارگردانی ایوب آقاخانی، افکتوری نازنین حسن‌پور، و صدابرداری حیدر صفدری پنجشنبه ساعت 22:45 از رادیو نمایش پخش می‌شود و تکرار آن جمعه ساعت 11:45 دقیقه است. انتهای پیام/‬‬
‫‫ خاطراتی از امام خمینی به‌روایت رهبر انقلاب|وصیت امام در لحظات آخر , مقام معظّم رهبری فرمودند: به نظر من همین وصیت سی صفحه‌ای امام در همین چند جمله می‌تواند خلاصه شود؛ اگر با هم باشید هیچ کسی نمی‌تواند به شما آسیب برساند. , به گزارش خبرنگار فرهنگی خبرگزاری تسنیم، رهبر معظّم انقلاب اسلامی در نخستین فیلم از مجموعه چند رسانه‌ای "عبد صالح" به بیان خاطره‌ای ماندگار از امام خمینی(ره) دربار وصیت ایشان پرداختند. ایشان سخنان خود را اینگونه آغاز کردند: ایام بهار بود، سال 65، بنده تهران نبودم، خارج از تهران بودم، حاج احمدآقا، آقازادۀ ایشان به من تلفن کردند که شما سریع به اینجا بیایید، من نیز به سرعت حرکت کردم. ایشان افزودند: من فهمیدم برای امام خمینی(ره) مسأله‌ای رخ داده. فراموش نمی‌کنم روزی را که امام در بستر بیماری بودند، ایشان دچار یک ناراحتی قلبی شدند، 10 یا 15 روز تقریباً بیمار بودند، وقتی رسیدم، من اولین کس از مسئولان کشور بودم که ـ شاید حدود 10 یا 12 ساعتی که بروز حادثه بر ایشان گذشته بود ـ بالای سر ایشان رسیدم، خدمت امام رسیدم، خیلی روزهای نگران و سختی را گذراندیم. رهبر معظّم انقلاب خاطرنشان کردند: وقتی دمِ تخت ایشان رسیدم منقلب شدم و نتوانستم خودم را نگه دارم، بنا کردم گریه کردن. ایشان تلطّف کردند و با محبت نگاه کردند و چند جمله فرمودند، من آن جملات را که کوتاه بود به ذهنم سپردم و بیرون آمدم و نشستم و شروع کردم به نوشتن، عین آن نوشتۀ امام را نگه داشتم. ایشان اظهار کردند: در آن لحظه‌ای که امام ناراحتی قلبی پیدا کرده بودند و ما به شدّت نگران بودیم و خودِ ایشان هم تبعاً انتظار و آمادگی داشتند که یک وقت حادثه‌ای رخ بدهد، مهم‌ترین حرفی که در ذهن ایشان بود قاعدتاً باید آنجا می‌گفتند؛ یعنی لحظه‌‏ای حساس و بنده هم مسئول. جمله‌ای که ایشان گفتند این بود که قوی باشید، شاید مثلاً این کلمه به خدا متکی باشید، «أَشِدّاءُ عَلَى الكُفّارِ» باشید و «رُحَماءُ بَینَهُم». به نظر من وصیت امام در این چند جمله، همین وصیت سی صفحه‌ای هم در همین چند جمله می‌تواند خلاصه شود؛ اگر با هم باشید هیچ کسی نمی‌تواند به شما آسیب برساند.  انتهای پیام/‬‬
‫‫ رویداد بین‌المللی "روح مقاومت" برگزار می‌شود/ ۱۱۰ روز روایت مردمی از وصایای شهدا , رئیس ستاد کانون‌های فرهنگی هنری مساجد از برگزاری رویداد بین‌المللی «روح مقاومت» با محور گرامیداشت مقام شهدا و روایت‌های مردمی از وصایای شهدای انقلاب اسلامی، شهدای جنگ تحمیلی و شهدای مدافع حرم خبر داد. , به گزارش خبرگزاری تسنیم، حجت‌الاسلام حبیب‌رضا ارزانی رئیس ستاد هماهنگی کانون‌های فرهنگی هنری مساجد کشور از برگزاری رویداد بین‌المللی «روح مقاومت» با محوریت روایت‌های مردمی از وصایای شهدای انقلاب اسلامی، شهدای جنگ تحمیلی و شهدای مدافع حرم خبر داد. مشاور وزیر فرهنگ و ارشاد اسلامی افزود: پایه‌های این انقلاب براساس دلاورمردی و غیرت‌مندی رزمندگانی محکم شد که هشت سال در جبهه‌های حق علیه باطل با دشمن بعثی تا پای جان جنگیدند و درس مقاومت را برای نسل‌های مختلف این مرز و بوم به میراث ابدی گذاشتند. وی افزود: با توجه به اینکه دوران دفاع مقدس، از مهم‌ترین بخش‌های تاریخ ایران اسلامی به شمار می‌رود، جا دارد تا در راستای معرفی این برگ زرین تاریخی در سطح بین‌المللی تلاش شود. همانطور که سایر کشورها نیز در ادوار مختلف، حکایت جان‌فشانی‌های رزمندگان خود را در جنگ‌های مختلف نوشتند و یا سینه به سینه منتقل کردند تا به امروز که روایت این فداکاری‌ و ایثار در راه وطن را به مدد ابزار و فضای مجازی در قالب‌های متنوعی چون فیلم، عکس، برنامه‌‌های رادیویی و تلویزیونی به مردم جهان معرفی می‌کنند. حجت‌الاسلام ارزانی گفت: ستاد هماهنگی کانون‌های فرهنگی هنری مساجد کشور با این هدف، اقدام به برگزاری رویداد بین‌المللی «روح مقاومت» با محوریت گرامیداشت مقام شهدا، با تکیه بر 110 روز روایت‌ مردمی از وصایای شهدای انقلاب اسلامی از دیروز تا امروز، کرده است. رئیس ستاد هماهنگی کانون‌های فرهنگی هنری مساجد افزود: این رویداد بین‌المللی از امروز چهارشنبه 14 خرداد مصادف با سالروز ارتحال امام خمینی(ره) آغاز شده و تا روز دوشنبه 31 شهریور مقارن با چهلمین سالگرد دفاع مقدس به مدت 110 روز ادامه می‌یابد. این در بخش‌های مختلف نظیر صوت، نماهنگ، فیلم موبایلی، عکس‌نوشت و ... از وصیت‌نامه شهدا برگزار می‌شود. انتهای پیام/‬‬
‫‫ ادامه "مکث" بعد از ماه رمضان/ ماجرای فرماندهی که با اصرار از همسرش بله گرفت , در سومین قسمت از فصل بعد از ماه رمضان "مکث"، امیرمحمد زند بازیگر سینما و تلویزیون میزبان یکی از پیشکسوتان تدارکات و پشتیبانی سپاه در دوران دفاع‌مقدس می‌شود. , به گزارش خبرگزاری تسنیم، در سومین  قسمت از فصل دوم برنامه "مکث" که پنجشنبه شب ساعت 22:30 بعد از اخبار  از شبکه دو سیما پخش خواهد شد، امیرمحمد زند میزبان حاج علی آبدهنده و همسرش مهین ساکی‌فر است، آبدهنده یکی از پیشکسوتان عرصه تدارکات و پشتیبانی سپاه در هشت سال دفاع‌مقدس  بود. در این برنامه از روزهای جنگ و امروز که سرپرستی چندین کودک بی‌سرپرست را بر عهده دارد خواهد گفت. اما قصه شنیدنی‌تر صحبت‌های ساکی‌فر درباره ازدواج عاشقانه‌شان و  روزهای جنگ و خدماتی است که پشت جبهه انجام داده، روزهایی که با وجود داشتن چهار فرزند خردسال حتی از شستن لباس رزمندگان برای کمک و همیاری دریغ نداشته است. سری جدید برنامه "مکث" همچون برنامه مناسبتی که در ماه مبارک رمضان پخش شد با نگاه ویژه به کرونا سراغ قصه‌های اجتماعی می‌رود، قصه‌های آدم‌ها و موقعیت‌هایی که قبل و بعد از کرونا حال و روزشان عوض شده است. این برنامه اجتماعی به صورت گپ و گفت میان هنرمندانی نظیر امیرمحمد زند، گلاره عباسی، رضافیاضی، پرویز پورفلاحی، فریبا متخصص، فرناز رهنما، پیام دهکردی، الهام پاوه‌نژاد، داریوش رسول نجفیان، کاردان، چنگیز جلیلوند، گیتی خامنه، مریم سعادت ، رضا رفیع و... صاحبان داستان‌های اجتماعی مربوط به کرونا ضبط و پخش می‌شود. انتهای پیام/‬‬
‫‫ اخبار مستند| «آب ویرانگر» در لرستان/ «پیرمرد و خواننده» به ایتالیا رفت , «رَش اُو» در زبان لری به معنای آب ویرانگر است و مستندی با همین نام در مرکز گسترش ساخته خواهد شد. , به گزارش خبرنگار فرهنگی باشگاه خبرنگاران پویا، مستند ایرانی «پیرمرد و خواننده» ساخته امیر اصانلو که تندیس طلایی بخش جایزه شهید آوینی از سیزدهمین جشنواره «سینما حقیقت» را در کارنامه خود دارد در هجدهمین جشنواره «ischia» ایتالیا به نمایش در می‌آید. همچنین مستند «رَش اُو» با موضوع سیل در منطقه پلدختر لرستان مراحل تولید خود را پشت سر می‌گذارد. در زیر دو خبر از سینمای مستند را مرور خواهیم کرد:  «پیرمرد و خواننده» در «ischia» ایتالیا  جشنواره«ischia italy 2020» با هدف اهدا جایزه هنری به خالقان آثاری که باعث رشد ارزش‌ها شده و واقعیت‌‌های انسانی، تاریخی و اجتماعی را به نمایش می‌گذارند هر ساله در کشور ایتالیا برگزار می‌شود.  این جشنواره به نمایش فیلم‌های مستند و کوتاه اختصاص دارد و در تلاش است تا فرهنگ‌ها، سنت‌ها و زیبایی‌ها را تبلیغ کند تا مخاطبان نیز احساس حاصل از این تجربه‌های مستقیم را درک نمایند.  تاکنون کارگردانان بسیاری از کشورهای مختلف در این جشنواره حضور داشته و کسب افتخار کرده‌اند. سال گذشته نیز مستند ایرانی «حلب، سکوت جنگ» به کارگردانی امیر اصانلو جایزه ویژه هیات داوران از این جشنواره را دریافت کرد. امسال هم مستند «پیرمرد و خواننده» ساخته این کارگردان نماینده ایران در این جشنواره بین‌المللی است.  این مستند که در شهر حلب سوریه تصویربرداری شده، روایتی از زندگی پیرمردی از اهالی حلب به نام ابوعمر و رفیقش ابورامی است که سعی دارد زندگی خود را بعد از 6 سال جنگ در میان خرابه‌ها بسازد.  کامران جاهدی تدوین، حسن مهدوی صداگذاری، ضیا حاتمی تصویربرداری، اصلاح رنگ و نور: احسان واثقی، عبدالمجید قوام: عکاسی، کاوه فیروز: آهنگ‌سازی و مهدی مطهر تهیه‌کنندگی این مستند را برعهده داشته‌اند.  جشنواره فیلم بین‌المللی «ischia italy 2020» هفتم لغایت چهادهم تیرماه در کشور ایتالیا در حالی آغاز می‌شود که به دلیل پاندمی جهانی ویروس کرونا به صورت آنلاین برگزار خواهد شد. ساخت مستندی با موضوع سیل لرستان در مرکز گسترش مژگان صیادی از ساخت مستندی با عنوان «رَش اُو» با موضوع سیل در منطقه پلدختر لرستان خبر داد. این فیلم در مرکز گسترش سینمای مستند و تجربی تهیه می‌شود. شهرستان پلدختر استان لرستان در فروردین 98 با سیل ویرانگری مواجه شد و اهالی روستای بابازید از توابع این شهرستان آسیب جدی دیدند. مستند «رَش اُو» بنا دارد 13 ماه پس از این حادثه، ردی از امید و زندگی در بین اهالی بیابد. مژگان صیادی درباره عنوان این مستند توضیح داد: رَش در زبان لری به معنای سیاه و اُو به معنای آب است. در نتیجه «رَش اُو» به آب تیره و ویرانگر گفته می‌شود. وی در خصوص مراحل تولید این فیلم گفت: حدود یک سال درباره‌ سوژه مورد نظر تحقیق کردم. زمانی که سیل آمد، من لرستان بودم و جزء اولین نفراتی بودم که به مناطق سیل‌زده معمولان رفتم؛ منطقه‌ای شبیه به چرنوبیل که آسیب بسیاری دیده بود. چند سفر دیگه به منطقه پلدختر داشتم و با پیدا کردن سوژه‌ها فیلمبرداری آغاز شد. این تهیه‌کننده افزود: البته به دلیل شیوع بیماری کرونا و همچنین ایجاد تغییراتی در تیم تولید، فیلمبرداری کمی با تأخیر و همزمان با شروع فصل بهار آغاز شد. این هفته سومین سفر را به منطقه لرستان خواهیم داشت تا تصاویر باقی مانده را فیلمبرداری کنیم. گفتنی است که عوامل تولید مستند «رَش اُو» عبارتند از: کارگردان: رضا عباسی، تهیه‌کننده: مژگان صیادی، مدیر فیلمبرداری: تورج اصلانی، صدابردار: هادی معنوی‌پور، تهیه شده در: مرکز گسترش سینمای مستند و تجربی انتهای پیام/‬‬
‫‫ کسی که برای خدا عمل می‌کند چرا بترسد؟ / جوان‌های ما ایستاده‌اند , امام خمینی (ره) در بیاناتی فرمودند ما یک ملتی هستیم که با وحدت کلمه و با اتّکال به خدای تبارک و تعالی، همه چیز را می‌توانیم پیش ببریم؛ هیچ خوف از این مسائل نداریم. , به گزارش خبرنگار فرهنگی باشگاه خبرنگاران پویا، امام خمینی (ره) در بیاناتی با اشاره به ضرورت توجه به خداوند در تمام عرصه‌های فرهنگی و سیاسی، بر لزوم اتکاء به جوانان در حل مسائل تأکید داشتند. همچنین فرمودند: ما جوانها را داریم، یک ملتی هستیم که با وحدت کلمه و با اتّکال به خدای تبارک و تعالی، همه چیز را ما می‌توانیم پیش ببریم؛ هیچ خوف از این مسائل نداریم. ما خدا را داریم. ما اسلام را داریم. ما برای خدا داریم عمل می‌کنیم. کسی که برای خدا عمل می‌کند چرا بترسد؟! از کی بترسد؟! امکان دارد که یک کسی برای خدا کار بکند و خدای تبارک و تعالی، به او عنایت نداشته باشد؟! شهیدشان با همان‌ شهدای صدر اسلام ان شاء‌الله محشور است و قدرتمند هستید. ادامه را در کلیپ زیر مشاهده کنید.  انتهای‌پیام/  ‬‬
‫‫ ناشر سوئدی ۳ کتاب از نویسندگان ادبیات کودک ایران را منتشر کرد , مدیر اجرایی طرح گرنت از انتشار ۳ عنوان از کتاب‌های کودک و نوجوان ایران در سوئد با حمایت ایران خبر داد. , علی فریدونی رئیس اداره مجامع و تشکل‌های فرهنگی وزارت فرهنگ و ارشاد اسلامی در گفت‌وگوبا خبرنگار فرهنگی خبرگزاری تسنیم،‌ از انتشار 4 عنوان از کتاب‌های کودک و نوجوان ایران در سوئد خبر داد و گفت: این کتاب‌ها که از سوی نشر افق در ایران منتشر شده‌اند،‌با حمایت گرنت توسط ناشر سوئدی ترجمه و منتشر شده است. وی گفت: "جوجه تیغی‌های پسرعمو" نوشته مجید راستی،‌ "چه کسی آقای صورتی را می‌شناسد؟" نوشته مژگان کلهر‌، "ساندویج ساز مودم اسبی‌باف" نوشته مهدی رجبی این 3 عنوان کتاب هستندکه توسط انتشارات رایتون منتشر شده است. فریدونی گفت:  این کتاب‌ها با گرنت 500 یورویی در سوئد ترجمه و منتشر شده‌اند.‬‬
‫‫ حاج‌آقا مجتبی‌تهرانی: امام خمینی شعبه‌ای از نور حسینی است , مگر توانستند حبّ امام حسین(ع) را از دل‌ها بیرون بکشند؟ امروز می‌خواهند حرکت امام خمینی(ره) را کور کنند اما باز هم کور خواندند. , به گزارش خبرنگار فرهنگی خبرگزاری تسنیم، آیت‌الله حاج‌آقا مجتبی تهرانی استاد اخلاق در بیانی با اشاره به به اینکه امام خمینی شعبه‌ای از نور حسینی است، گفت: دشمنان تا زمان عمر بن عبدالعزیز بعد از نماز، اهل‌بیت را سبّ می‌کردند(دشنام می‌دادند)، می‌خواستند امام حسین علیه‌السلام را بکشند تا خط او را کور کنند، اما در طول تاریخ نور حسین علیه‌السلام می‌درخشد. وی افزود: اعتقادم این است که امروز نیز می‌خواهند حرکت امام خمینی(ره) را کور کنند اما باز هم کور خواندند، این در صورتی است که شما بیدار باشید، از تربیت‌شدگان مکتب حسینی کسانی هستند که زمام و حکومت را به دست بگیرند، ان‌شاءالله خدا آنها را تأیید کند، فریب نخورید و پای آن بایستید. این استاد اخلاق خاطرنشان کرد: مگر توانستند حبّ امام حسین علیه‌السلام را از دل‌ها بیرون بکشند؟ چند سال گذشته است؟ اینها بُعد معنوی دیگری دارند، اینها دل‌ها را صید می‌کنند نه بدن‌ها را، پایه حکومت امام حسین علیه‌السلام در دل‌هاست.  انتهای پیام/‬‬
‫‫ ۱۱ شاخص مکتب امام خمینی(ره) از نگاه مقام معظم رهبری , سردمداران رژیم پهلوی و قبل از او، مکرر ملت ایران را تحقیر و وانمود می‌کردند که اگر پیشرفتی متصور است، اگر کار بزرگی باید بشود، باید به وسیله‌ غربی‌ها صورت گیرد؛ ملت ایران توانائی ندارد. امام بزرگوار به یک چنین ملتی روح اعتماد به نفس تزریق کرد. , به گزارش خبرنگار فرهنگی خبرگزاری تسنیم، مکتب مجموعه‌ای است که به تفسیر انسان و جهان می‌پردازد و سپس بایدها و نبایدهای انسانی را مشخص و معین می‌کند، در واقع مکتب مجموعه جهان بینی و ایدئولوژی یک انسان است. مکتب امام خمینی شامل یک بسته کامل، مجموعه و دارای ابعادی است؛ این ابعاد را باید با هم دید و باهم ملاحظه کرد، لذا رهبر انقلاب شریعت اسلامی را مبنای [چهارچوب] مکتب امام خمینی ره معرفی می‌کنند. شریعت نظام فراگیری است که تمامی جوانب و زوایای زندگی بشر را در می‌گیرد و شریعت اسلامی نیز مجموعه‌ای از احکام، مقررات و قواعد شرعی است که خداوند عزوجل آن را برای بندگان تشریح کرده است. رهبر انقلاب آزادی مدنی و عمومی، استقلال، مردم سالاری دینی، معنویت، عدالت، عقلانیت، قدرت و اقتدار برخاسته از اختیار و انتخاب مردم، نفی ظلم، کمک به مظلوم، احیای آرمان فلسطین، انکار صریح هیبت و ابهت ظالم و شکستن این ابهت را از شاخص‌های مکتب امام خمینی بر می‌شمارند. مشروح مقاله سامان نظام‌الاسلامی پژوهشگر انقلاب اسلامی در اندیشه مقام معظم رهبری را در ادامه با عنوان «تعابیر و تفاسیر رهبر انقلاب اسلامی از مکتب امام خمینی(ره)» می‌خوانید. مـقدمــه: انقلاب به یک انحطاط تاریخی طولانی پایان داد و کشور که در دوران پهلوی و قاجار بشدّت تحقیر شده و بشدّت عقب مانده بود، در مسیر پیشرفت سریع قرار گرفت؛ در گام نخست، رژیم ننگین سلطنت استبدادی را به حکومت مردمی و مردم‌سالاری تبدیل کرد و عنصر اراده‌ی ملّی را که جان‌مایه‌‌ی پیشرفت همه‌جانبه و حقیقی است در کانون مدیریّت کشور وارد کرد؛ آنگاه جوانان را میدان‌دار اصلی حوادث و وارد عرصه‌ی مدیریّت کرد؛ روحیه‌ و باور «ما میتوانیم» را به همگان منتقل کرد؛ به برکت تحریم دشمنان،‌ اتّکاء به توانایی داخلی را به همه آموخت و این منشأ برکات بزرگ شد.(1) مفهوم مکتب مجموعه‌ای است که در ابتدا به تفسیر انسان و جهان می پردازد و سپس بایدها و نبایدهای انسانی را مشخص و معین می‌سازد. هم نیاز انسان را به جهان بینی مرتفع می‌کند و هم یک نظام ارزشی برای زیستن و چگونه زیستن ارائه می‌دهد. در واقع مکتب مجموعه جهان بینی و ایدئولوژی یک انسان است. مکتب امام یک بسته‌ کامل، مجموعه و دارای ابعادی است؛ این ابعاد را باید با هم دید، با هم ملاحظه کرد.(2) مبنای مکتب امام خمینی ره شریعت اسلامی است فردا گمان نکنند که امام بزرگوار ما، انتخابات را از فرهنگ غربى گرفت و آن را قاطى کرد با تفکر اسلامى و شریعت اسلامى؛ نه، اگر انتخابات و مردم‌سالارى و تکیه‌ى به آراء مردم، جزو دین نمیبود و از شریعت اسلامى استفاده نمیشد، امام هیچ تقیدى نداشت؛ آن آدم صریح و قاطع، مطلب را بیان می‌کرد. این جزو دین است، لذا شریعت اسلامى چهارچوب است؛ در همه‌ى قانونگذارى‌ها و اجراها و عزل‌ونصب‌ها و رفتارهاى عمومى که تابع این نظم سیاسى و مدنى است، باید شریعت اسلامى رعایت بشود. و گردش کار در این نظام به‌وسیله‌ى مردم‌سالارى است؛ یعنى آحاد مردم نماینده‌ مجلس را انتخاب می‌کنند، رئیس‌جمهور را انتخاب می‌کنند، وزرا را با واسطه انتخاب می‌کنند، خبرگان را انتخاب می‌کنند، رهبرى را با واسطه انتخاب می‌کنند؛ کار، دست مردم است؛ این، پایه‌ى اصلى حرکت امام بزرگوار است. این بناى عظیمى که این بزرگوار گذاشت، متکى به این دو پایه است. التزام به شریعت اسلامى، روح و حقیقت نظام اسلامى است.(3) مفهوم شریعت  مراد از شریعت، مجموعۀ احکام شرعى است که خداوند آن را براى بندگان خود سنّت قرار داده است و از طریق پیامبران ابلاغ گردیده و در بردارندۀ احکامى است که اوّلًا، رابطۀ انسان را با خودش و ثانیاً، رابطۀ او را با پروردگارش و ثالثاً، رابطۀ او را با همنوعانش تنظیم مى‌کند.پس شریعت، نظام فراگیرى است که تمامى جوانب و زوایاى زندگى آدمى را در برمى‌گیرد و شریعت اسلامى نیز یعنى مجموعه‌اى از احکام، مقرّرات و قواعد شرعى که خداى عزّ وجلّ آن را براى بندگان خود تشریع کرده و برگزیده است و توسط خاتم پیامبران حضرت محمّد بن عبداللّٰه صلی الله علیه و آله ابلاغ گردیده است.(4) شاخص‌های شریعت اسلامی (مکتب امام خمینی ره) 1) آزادی عمومی و مدنی 2) آزادی ملت {استقلال} 3) مردم سالاری دینی[انتخابات] شریعت اسلامى اگر در جامعه به‌طور کامل اجرا بشود، هم آزادى‌هاى عمومى و مدنى را - آزادى افراد را، آزادى فردى را - تأمین می‌کند، هم آزادى ملت را که اسم آن استقلال است - استقلال یعنى آزادى در ابعاد یک ملت، که وابسته‌ى به کسى و به جایى نباشد؛ یک ملت آزاد یعنى ملتى که به‌هرصورت تحت نفوذ و سیطره‌ى مخالفین خود یا دشمنان خود یا بیگانگان قرار ندارد - تضمین می‌کند، [هم] عدالت را در جامعه تضمین می‌کند، هم معنویت را تضمین می‌کند؛ این چهار عنصر اصلى است: آزادى، استقلال، عدالت، معنویت. اگر شریعت اسلامى بر جامعه حاکم شد، این پدیده‌هاى اساسى در نظم جامعه‌ى اسلامى، خود را نشان می‌دهند. بنابراین امام بزرگوار ما شریعت اسلامى را که روح جمهورى اسلامى است، مورد تکیه قرار داده است؛ مردم‌سالارى دینى را هم که یک وسیله و ابزار است که آن هم متخَذ از شریعت است، مورد تکیه قرار داده.(5) 4) معنویت 5) عقلانیت 6) عدالت مکتب امام یک بسته‌ کامل است، یک مجموعه است، دارای ابعادی است؛ این ابعاد را باید با هم دید، با هم ملاحظه کرد. دو بُعد اصلی در مکتب امام بزرگوار ما، بُعد معنویت و بُعد عقلانیت است. بُعد معنویت است؛ یعنی امام بزرگوار ما صرفاً با تکیه‌ی بر عوامل مادی و ظواهر مادی، راه خود را پی نمی‌گرفت؛ اهل ارتباط با خدا، اهل سلوک معنوی، اهل توجه و تذکر و خشوع و ذکر بود؛ به کمک الهی باور داشت؛ امید او به خدای متعال، امید پایان‌ناپذیری بود. و در بُعد عقلانیت، به کار گرفتن خرد و تدبیر و فکر و محاسبات، در مکتب امام مورد ملاحظه بوده است. من نسبت به هر کدام، چند جمله‌ای عرض خواهم کرد. بُعد سومی هم وجود دارد، که آن هم مانند معنویت و عقلانیت، از اسلام گرفته شده است. عقلانیت امام هم از اسلام است، معنویت هم معنویت اسلامی و قرآنی است، این بُعد هم از متن قرآن و متن دین گرفته شده است؛ و آن، بُعد عدالت است. اینها را باید با هم دید. تکیه‌ی بر روی یکی از این ابعاد، بی‌توجه به ابعاد دیگر، جامعه را به راه خطا می‌کشاند، به انحراف میبرد. این مجموعه، این بسته‌ی کامل، میراث فکری و معنوی امام است. خود امام بزرگوار هم در رفتارش، هم مراقب عقلانیت بود، هم مراقب معنویت بود، هم با همه‌ی وجود متوجه به بُعد عدالت بود. شاخص‌های مظهر عقلانیت امام خمینی(ره) الف- مردم سالاری دینی(انتخابات) چند نمونه از مظهر عقلانیت امام عرض می‌کنم. اولین نمونه، همین گزینش مردم‌سالاری برای نظام سیاسی کشور بود؛ یعنی تکیه‌ی به آراء مردم. انتخاب مردم‌سالاری، یکی از مظاهر روشن عقلانیت امام در مکتب حیاتبخش و نجاتبخش او بود. قرنهای متمادی حکومتهای فردی بر کشور ما حکومت کرده بودند و حتّی در دورانی که در ایران جریان مشروطه به وجود آمد و بظاهر جریان قانون در کشور رسمی شد، عملاً استبداد و دیکتاتوری دوران پهلوی از استبداد گذشتگانشان گزنده‌تر و سخت‌تر و مصیبت‌بارتر بود. در کشوری با این سابقه، امام بزرگوار ما این امکان را پیدا کرد، این توفیق را یافت که مسئله‌ی حضور مردم و انتخابات مردمی را به یک حقیقت نهادینه شده تبدیل کند. مردم ما هرگز مزه‌ی انتخابات آزاد را، جز در برهه‌های بسیار کوتاه در صدر مشروطه، تجربه نکرده بودند. در یک چنین کشوری، در یک چنین فضائی، امام بزرگوار ما از اولین قدم، انتخابات را در کشور نهادینه کرد. بارها شنیدید که در طول این سی و دو سالی که از پیروزی انقلاب اسلامی میگذرد، در حدود سی و دو یا سی و سه انتخابات در کشور اتفاق افتاده است، که مردم آزادانه پای صندوق‌های رأی آمدند و رأی خودشان را به صندوق انداختند و منشأ تشکیل مجلس و دولت و خبرگان و شوراهای شهر و امثال اینها شدند. این، بارزترین نمونه‌ی عقلانیت امام بزرگوار ما بود. ب- تکیه بر خرد و هوشمندی پ- عدم اعتماد به دشمن یک نمونه‌ دیگر از عقلانیت امام و تکیه‌ او به خرد و هوشمندی، عبارت است از سرسختی و عدم انعطاف او در مقابله‌ با دشمن مهاجم. امام به دشمن اعتماد نکرد. بعد از آنکه دشمن ملت ایران و دشمن این انقلاب را درست شناخت، در مقابل او مثل کوه ایستاد. آن کسانی که خیال کردند و خیال می‌کنند عقل اقتضاء می‌کند که انسان گاهی در مقابل دشمن کوتاه بیاید، امام درست نقطه‌ی مقابل این تصور حرکت کرد. عقلانیت امام و آن خرد پخته‌ی قوام‌یافته‌ی این مرد الهی، او را به این نتیجه رساند که در مقابل دشمن، کمترین انعطاف و کمترین عقب‌نشینی و کمترین نرمش، به پیشروی دشمن می‌انجامد. در میدان رویاروئی، دشمن از عقب‌نشینی طرف مقابل، دلش به رحم نمی‌آید. هر یک قدم عقب‌نشینی ملت مبارز در مقابل دشمنان، به معنای یک قدم جلو آمدن دشمن و مسلط شدن اوست. این، یکی از مظاهر عقلانیت امام بزرگوار بود. ت-اعتماد به نفس و خوداتکایی در ملت یک مظهر دیگر عقلانیت امام، تزریق روح اعتماد به نفس و خوداتکائی در ملت بود. در طول سالهای متمادی، از آغاز تسلط و ورود غربی‌ها در این کشور - یعنی از اول قرن 19 میلادی که پای غربی‌ها به ایران باز شد - دائماً به وسیله‌ی عوامل و دستیارانِ خودشان، با تحلیل‌های گوناگون، توی سر ملت ایران می‌زدند؛ ملت ایران را تحقیر می‌کردند، به ملت ایران میباوراندند که نمی‌تواند، عُرضه‌ی اقدام علمی و پیشرفت علمی ندارد، توانائی کار کردن و روی پای خود ایستادن را ندارد. سردمداران رژیم پهلوی و قبل از او، مکرر ملت ایران را تحقیر می‌کردند. اینجور وانمود می‌کردند که اگر پیشرفتی متصور است، اگر کار بزرگی باید بشود، باید به وسیله‌ی غربی‌ها صورت گیرد. ملت ایران توانائی ندارد. امام بزرگوار به یک چنین ملتی روح اعتماد به نفس را تزریق کرد، و این نقطه‌ی تحول ملت ایران شد. پیشرفتهای ما در زمینه‌ی علمی، در زمینه‌ی صنعتی، در انواع و اقسام عرصه‌های زندگی، معلول همین اعتماد به نفس است. امروز جوان ایرانی ما، صنعتگر ایرانی ما، دانشمند ایرانی ما، سیاستمدار ایرانی ما، مبلّغ ایرانی ما احساس توانائی می‌کند. این شعار «ما میتوانیم» را امام بزرگوار در اعماق جان این ملت قرار داد. این، یکی از مظاهر مهم عقلانیت امام بزرگوار بود. ث- تدوین قانون اساسی یک مظهر دیگر، تدوین قانون اساسی بود. امام خبرگان ملت را از طریق انتخابات مأمور کرد که قانون اساسی را تدوین کنند. آن تدوین‌کنندگان قانون اساسی، با انتخاب ملت این کار را انجام دادند. اینجور نبود که امام یک جمع خاصی را بگذارد که قانون اساسی بنویسند؛ به عهده‌ی ملت گذاشته شد. ملت خبرگانی را با شناسائی خود، با معرفت خود انتخاب کردند و آنها قانون اساسی را تدوین کردند. بعد امام همین قانون اساسی را مجدداً در معرض آراء مردم قرار داد و رفراندوم قانون اساسی در کشور تشکیل شد. این، یکی از مظاهر عقلانیت امام است. ببینید، پایه‌های نظام را امام اینجور مستحکم کرد. هم از لحاظ حقوقی، هم از لحاظ سیاسی، هم از لحاظ فعالیت اجتماعی، هم از لحاظ پیشرفتهای علمی، امام یک قاعده‌ی محکم و مستحکمی را به وجود آورد که بر اساس این قاعده میشود تمدن عظیم اسلامی را بنا نهاد. ج- تفهیم اینکه مردم خود صاحب و مالک کشورند. از جمله‌ی مسائلی که مظهر عقلانیت امام بزرگوار بود، این بود که ایشان به مردم تفهیم کرد که آنها صاحب و مالک این کشورند. مملکت صاحب دارد. این حرف را در دوران حکومتهای استبدادی بر زبان جاری می‌کردند که آقا مملکت صاحب دارد. مرادشان از صاحب مملکت، دیکتاتورها و مستبدینی بودند که بر کشور حکمرانی می‌کردند. امام به مردم تفهیم کرد که مملکت صاحب دارد و صاحب مملکت، خود مردم هستند. شاخص‌های مظهر معنویت امام خمینی(ره)  امام بزرگوار ما صرفاً با تکیه‌ی بر عوامل مادی و ظواهر مادی، راه خود را پی نمی‌گرفت؛ اهل ارتباط با خدا، اهل سلوک معنوی، اهل توجه و تذکر و خشوع و ذکر بود؛ به کمک الهی باور داشت؛ امید او به خدای متعال، امید پایان‌ناپذیری بود. مظهر معنویت در امام بزرگوار، در درجه‌ی اول، اخلاص خود او بود. امام کار را برای خدا انجام داد. از اول، هرچه که احساس می‌کرد تکلیف الهی اوست، آن را انجام می‌داد. از فداکاری در این راه، امام ابا نکرد. از شروع مبارزات در سال 1341، امام اینجور عمل کرد؛ با تکلیف پیش رفت. به مردم و مسئولین هم این درس را بارها گفت و تکرار کرد که آنچه مهم است، تکلیف است. ما تکلیف را انجام میدهیم، ترتّب نتیجه بر کار ما دست خداست. بنابراین مظهر مهم معنویت در رفتار امام، اخلاص او بود. برای خاطر تعریف و تمجید این و آن، حرفی نزد، کاری نکرد، اقدامی نکرد. آنچه که برای خدا انجام داد، به وسیله‌ی خدای متعال به آن برکت داده شد؛ ماندگار شد. خاصیت اخلاص این است. امام همین توصیه را به مسئولین هم تکرار می‌کردند. امام ماها را امر می‌کردند به این که اهل توکل باشیم، اهل اعتماد به خدا باشیم، اهل حسن‌ظن به پروردگار باشیم، برای خدا کار کنیم. خود او اهل توکل بود، اهل تضرع بود، اهل توسل بود، اهل استمداد از خدا بود، اهل عبادت بود. بعد از پایان ماه رمضان، انسان وقتی امام را میدید، به طور محسوسی در او احساس نورانیت می‌کرد. از فرصت‌های زندگی برای تقرب به خدای متعال، برای پاکیزه‌کردن دل و جان مطهرِ خودش استفاده می‌کرد. دیگران را هم امر می‌کرد و می‌گفت: ما در محضر خدا هستیم. عالَم، محضر خداست. عالَم، محل حضور جلوه‌های الهی است. همه را به این راه سوق میداد. خود او اهل رعایت اخلاق بود، دیگران را هم به اخلاق سوق می‌داد. بخش مهمی از معنویت در اسلام عبارت است از اخلاق، دوری از گناه، دوری از تهمت، دوری از سوءظن، دوری از غیبت، دوری از بددلی، دوری از جداسازی دلها از یکدیگر. خود امام بزرگوار این چیزها را رعایت می‌کرد، به مردم هم سفارش می‌کرد، به مسئولین هم سفارش می‌کرد. امام ماها را توصیه می‌کردند به این که مغرور نشویم، خودمان را بالاتر از مردم ندانیم، خودمان را بالاتر از انتقاد ندانیم، بی‌عیب ندانیم. همه‌ی مسئولین طراز اول کشور این را از امام شنیده بودند که بایستی آماده باشیم؛ اگر چنانچه از ما عیب گرفتند، نگوئیم ما بالاتر از اینیم که عیب داشته باشیم، بالاتر از اینیم که به ما انتقادی وارد باشد. خود امام هم همین جور بود. ایشان، هم در نوشته‌های خود - به خصوص در اواخر عمر شریفش - هم در اظهارات خود، بارها گفت من در فلان قضیه اشتباه کردم. اقرار کرد به این که در فلان قضیه خطا کرده است؛ این خیلی عظمت لازم دارد. روح یک انسانی باید بزرگ باشد که بتواند یک چنین حرکتی را انجام دهد؛ خودش را منسوب کند به اشتباه و خطا. این معنویت امام بود، این اخلاق امام بود؛ این یکی از ابعاد مهم درس امام به ماست. شاخص‌های مظهر عدالت امام خمینی بُعد عدالت هم در مکتب امام بسیار برجسته است. اگرچه به یک معنا عدالت هم از همان عقلانیت و نیز از معنویت برمیخیزد، اما برجستگی بُعد عدالت در منظر امام بزرگوار، آن را به طور مشخص‌تری در مقابل ما قرار میدهد. از اول پیروزی انقلاب، امام تکیه‌ بر طبقات ضعفا را اصرار می‌کردند، تعبیر «پابرهنگان» و «کوخ‌نشینان» جزو تعبیراتی بود که در کلام امام بارها و بارها تکرار شد. به مسئولین اصرار داشتند که به طبقات محروم برسید. به مسئولین اصرار داشتند که از اشرافیگری پرهیز کنند. این، یکی از توصیه‌های مهم امام بزرگوار بود. ما نباید اینها را فراموش کنیم. آفت مسئولیت در یک نظامی که متکی به آراء مردم و متکی به ایمان مردم است، این است که مسئولین به فکر رفاه شخصی بیفتند؛ به فکر جمع‌آوری برای خودشان بیفتند؛ در هوس زندگی اشرافیگری، به این در و آن در بزنند؛ این آفت بسیار بزرگی است. امام خودش از این آفت بکلی برکنار ماند و مسئولین کشور را هم بارها توصیه می‌کرد که به کاخ‌نشینی و به اشرافیگری تمایل پیدا نکنند، سرگرم مال‌اندوزی نشوند، با مردم ارتباط نزدیک داشته باشند. ماها که آن روز جزو مسئولین بودیم، امام دوست میداشت که با مردم ارتباط داشته باشیم، مأنوس باشیم؛ اصرار داشت که خدمات به اقصی‌ نقاط کشور برده شود؛ مردم نقاط دور، از خدمات عمومی کشور بهره‌مند شوند. اینها ناظر به آن بُعد عدالت امام بزرگوار بود. امام اصرار داشت که مسئولین از میان مردم انتخاب شوند، از خود مردم باشند، وابستگی‌ها ملاک قبول مسئولیتها نباشد. وابستگی به شخصیتها، به فامیلها، بلای هزار فامیلی که در دوران قاجار و دوران پهلوی بر سر این کشور آمد، امام بزرگوار ما را نسبت به این قضیه حساس کرده بود. گاهی در مقام تعریف از یک مسئولی میگفتند: این از دل مردم برخاسته است. ملاک را این میدانستند. از نظر امام بزرگوار، تکیه‌ی به ثروت و تکیه‌ی به قدرت برای گرفتن مسئولیت، جزو خطرهای بزرگ برای کشور و برای انقلاب بود. خب، اینها ابعاد خط امام است. 7) قدرت و اقتدار برخاسته از اختیار و انتخاب مردم هیچ قدرت و غلبه‌اى در مکتب امام که از تغلب و از اِعمال زور حاصل شده باشد، مورد قبول نیست. در نظام اسلامى قهر و غلبه معنا ندارد؛ قدرت معنا دارد، اقتدار معنا دارد، اما اقتدارِ برخاسته‌ى از اختیار مردم و انتخاب مردم؛ آن اقتدارى که ناشى از زور و غلبه و سلاح باشد، در اسلام و در شریعتِ اسلامى و در مکتب امام معنا ندارد؛ آن قدرتى که از انتخاب مردم به‌وجود آمد، محترم است؛ در مقابل آن، کسى نبایستى سینه سپر بکند، در مقابل او کسى نباید قهر و غلبه‌اى به کار ببرد که اگر یک چنین کارى کرد، اسم کار او فتنه است؛ این آن نسخه‌ى جدیدى است که امام بزرگوار ما به دنیا عرضه کرد و به ادبیات سیاسى عالم این فصل مهم را افزود. 8) نفی ظلم 9) کمک به مظلوم 10) احیای آرمان فلسطین 11) انکار صریح هیبت و ابهت ظالم و شکستن این ابهت در این نسخه‌ى جدید، یکى از عناصر اصلى - همان‌طور که اشاره کردیم - به کمک مظلوم شتافتن و با ظالم مقابله کردن است؛ به کمک مظلوم باید رفت که در دوره‌ى ما، در زمان ما، مصداق ملت فلسطین بود که شما دیدید امام بزرگوار از روز اول تا آخر عمر، راجع به فلسطین تأکید کرد، تکیه کرد، حمایت کرد و وصیت کرد که این مسئله را ملت ایران و مسئولان کشور فراموش نکنند؛ کمک به مظلوم و ایستادگى در مقابل ظالم، نفى دست‌اندازى‌هاى ظالم، انکار صریح هیبت و ابهت ظالم و شکستن این ابهت؛ این هم یکى از بخشهاى این نظام و این نسخه‌ى جدیدى است که امام بزرگوار ما عرضه کرد. این یک خلاصه‌اى و یک تصویر کوتاه و توصیف کوتاهى است از مجموعه‌ى آن نظم سیاسى و مبنایى‌اى که امام بزرگوار ما پس از فروپاشى نظام پادشاهى به کشور آورد، عرضه کرد، مورد قبول قاطع مردم قرار گرفت، و تحقق پیداکرد؛ و این نسخه مثل خیلى از حرفهاى سیاسى، در کتابها نماند؛ آمد در واقعیت، تحقق پیداکرد، تبلور پیداکرد؛ ملت ایران هم همت کردند، وفادارى نشان دادند، فداکارى کردند، این را حفظ کردند، نگه داشتند، و روزبه‌روز قوى‌تر کردند تا به امروز رسیده است.(6) 1ـ بیانیه گام دوم خطاب به ملت ایران 22\11\97 2ـ 1390/03/14 مراسم سالگرد امام خمینی (ره) 3ـ مراسم بیست و پنجمین سالگرد رحلت امام خمینی ره 93/03/14 4ـ مجله فقه اهل بیت علیهم السلام، ج‌ 37، ص99 5ـ 1393/03/14 بیانات در مراسم بیست‌ و پنجمین سالگرد رحلت امام خمینی (رحمةالله) 6ـمراسم بیست و پنجمین سالگرد امام خمینی ره 93/03/14 انتهای پیام/‬‬
‫‫ «اسپایک لی» به ویتنام می‌رود , کارگردان برنده اسکار در فیلم جدید خود به موضوع ویتنام پرداخته است. , به گزارش خبرنگار فرهنگی باشگاه خبرنگاران پویا، اسپایک لی کارگردان فیلم‌هایی چون «علی» «مالکوم ایکس» و فیلم اسکاری ««بلکککلنزمن» فیلمی با موضوع ویتنام به نام «Da 5 Bloods» ساخته است. به نقل از هالیوود ریپورتر، او که فیلم جدیدش را برای نتفلیکس ساخته به تازگی تیزری از آن منتشر کرده است. در فیلم لی بازیگرانی چون دلروی لیندو، چادویک بوزمن بازی می‌کنند درباره کهنه سربازانی است که به ویتنام برمی‌گردند تا یادگار فرمانده جوخه را پیدا کنند. این فیلم که اکشن سنگین جنگی و سرشار از صحنه‌های نبرد سربازان است، 4 مرد به همراه خود دارد که با بازگشت به ویتنام قصد دارند تا طلاهایی که فرمانده‌شان به آنان گفته است را پیدا کنند. این فیلم دارای فلش بک و همینطور فیلم‌های آرشیوی و فوتیج‌های اصلی از جنگ ویتنام است. این فیلم 12 ژوئن از نتفلیکس پخش می‌شود. انتهای پیام/  ‬‬
‫‫ حمایت ۵۰ میلیونی سازمان سینمایی از اکران آنلاین , از فیلم‌های سینمایی که برای اکران آنلاین اقدام کنند، پنجاه میلیون تومان حمایت می‌شود. , به گزارش خبرگزاری تسنیم، «سید محمدمهدی طباطبایی‌نژاد» با اعلام این خبر که از اکران آنلاین فیلم‌های سینمایی با مبلغ 50 میلیون تومان حمایت صورت می‌گیرد گفت: این حمایت پیش از این 20 درصد مبلغ قرارداد با شرکت‌های VOD اعلام شده بود که با توجه به درخواست تهیه‌کنندگان به این رقم ثابت تغییر یافت. به نقل از روابط عمومی سازمان سینمایی، معاون ارزشیابی و نظارت سازمان سینمایی تأکید کرد: فیلم‌هایی که قبلً اکران ناتمام داشته‌اند و از مؤسسه سینما شهر بابت  DCP مبلغ 15 میلیون تومان گرفته‌اند، ازاین مبلغ، کسر می‌شود و فیلم‌های محصول مشارکت سازمان‌ها و نهادهای دولتی و عمومی چنانچه مشارکت آن دستگاه‌ها بیش از 50 درصد بوده است مشمول این حمایت نمی‌شوند و برای مشارکت کمتر، 20 میلیون تومان حمایت می‌شوند. وی ادامه داد: به فیلم‌هایی که در طول دوره اکران آنلاین امکان پخش تیزر تلویزیونی نداشته‌ باشند، 10 میلیون تومان علاوه بر 50 میلیون پرداخت می‌شود. انتهای پیام/‬‬
‫‫ دعای سحر ماه رمضان با نوای محمود کریمی , صوت دعای سحر ماه مبارک رمضان را با نوای محمود کریمی مداح اهل‌بیت(ع) می‌شنوید. , به گزارش خبرنگار فرهنگی خبرگزاری تسنیم، در طول سال بعضی زمان‌ها در زندگی انسان ارزشمندترند؛ از میان ماه‌ها، ماه رمضان؛ از بین شب‌ها، شب قدر و با فضیلت‌ترین ساعات روز، وقت سحر و بین الطلوعین است. بیداری در سحر و مناجات با پروردگار توفیقی است که نصیب هر کسی نمی‌شود، اینک ماه مبارک رمضان است و روزه‌داران فرصت بیداری در سحر را بیشتر تجربه می‌کنند و چه شایسته است این سرآغازی باشد برای خلوت بین خود و خدا در نیمه‌شب‌ها ـ نه فقط در ماه رمضان بلکه در طول سال ـ و این می‌تواند فقط یکی از ثمرات و بهره‌های ما در این ماه پر خیر و برکت باشد. از اعمال توصیه شده در سحرهای ماه مبارک رمضان، قرائت دعای سحر این ماه است. صوت این دعا را با نوای حاج محمود کریمی مداح اهل‌بیت علیهم‌السلام می‌شنوید.  انتهای پیام/‬‬
‫‫ بازگشایی موزه هنرهای معاصر تهران؛ شاید وقتی دیگر! , مدیرکل مرکز هنرهای تجسمی در حالی ابراز امیدواری کرد که مرمت موزه هنرهای معاصر تهران تا پایان تابستان امسال به پایان برسد که پیش‌تر از بازگشایی موزه تا پایان بهار سال جاری خبر داده بود. , به گزارش باشگاه خبرنگاران پویا، هادی مظفری مدیرکل هنرهای تجسمی وزارت فرهنگ و ارشاد اسلامی با اعلام این خبر، بیست و نهم اردیبهشت ماه روز جهانی موزه و میراث فرهنگی را به تمامی مدیران، کارکنان و فعالان این حوزه تبریک گفت. وی بیان کرد: ما امیدواریم موزه هنرهای معاصر تهران را تا پایان تابستان بازگشایی کنیم اما همان‌طور که می‌دانید مرمت و بهسازی یک بنای تاریخی با آن معماری منحصر به فردی که موزه هنرهای معاصر دارد، بسیار سخت است و باید با وسواس و دقت زیادی صورت پذیرد. در گنجینه این موزه شاهکارهای هنری از تمام دنیا نگهداری می‌شود که باید در این مرمت اصل آثار بدون آسیب بمانند و کار مرمت نیز باید طبق یک قاعده درست و صحیح انجام شود. تقریباً طی بیش از 40 سال که از عمر موزه می‌گذرد همه قسمت‌ها از جمله تهویه این مکان دچار فرسایش شده بود و باید مرمت صورت می‌پذیرفت و دولت تصمیم گرفت این کار را بکند و سختی کار را به جان خرید. امروز بیش از 86 درصد کاربازسازی و بهسازی موزه هنرهای معاصر تهران، پیش رفته و امیدواریم که تا پایان نیمه‌ نخست همین امسال، یعنی پایان تابستان موزه هنرهای معاصر تهران بازگشایی شود. مظفری افزود: در ایام قرنطینه هم موزه هنرهای معاصر یکی از پیشگامان بود و در روزهای پایان سال، یعنی از 25 اسفند 98 تا پایان فروردین، 40 شماره رویدادی را به‌نام «نو به نو» تعریف و اجرا کردیم. «نو به نو» هر روز به معرفی یک یا چند اثر از آثار موزه پرداخت و استقبال خوبی هم از آن شد. وی گفت: همکاران ما در موزه هنرهای معاصر در دوران قرنطینه، کار پژوهشی بسیار گسترده‌ای را آغاز کردند و درباره تک‌تک آثار و مجموعه‌ها تحقیق کردند و این کار ارزشمند به مرور منتشر خواهد شد و مردم از آن در قالب کتاب و مقاله و نمایشگاه استفاده خواهند کرد. طی 40 سال اخیر، بانک اطلاعاتی صحیح و کاملی از مجموعه آثار موزه در اختیار نداشتیم و همه‌چیز به‌صورت دست‌نویس و سنتی اداره می‌شد و مرمت و بازسازی این فرصت را داد تا با برنامه‌نویسی و ایجاد بانک اطلاعاتی به‌روز و نرم‌افزار قابل دسترسی، تمامی آثار موزه از قبیل شناسنامه، زمان خرید، نوع مالکیت و ابعاد آنها و… جمع‌آوری و راستی آزمایی شود و اکنون این اطلاعات آماده است تا با بازگشایی موزه، در اختیار عموم مخاطبان قرار گیرد. مدیرکل مرکز هنرهای تجسمی وزارت فرهنگ و ارشاد اسلامی درباره گردشگری هنری آنلاین موزه‌های دنیا یادآور شد: آنچه می‌بینیم بیشتر حرکت در موزه و تماشای آثاری است که دائم در محل موزه قرار دارند. تفاوتی که در موزه هنرهای معاصر ما وجود دارد این است که از نظر کمیت و ارزش آثار موجود، 9 گالری ما هیچ ‌زمان گنجایش کافی برای نمایش همه آثار را در اختیار نداشته و رویه غالب بر آن بوده است که هر سال چهار نمایشگاه برگزار شود. چیزی حدود 3 هزار و 260 اثر در گنجینه هست و امکان نمایش همگی آنها را در یک زمان واحد نداشته‌ایم؛ زیرا کل فضای ما 2 هزار متر مربع است و این فضا چنین امکانی را به ما نمی‌دهد. وی در ادامه افزود: امروز این امکان وجود دارد که نمایشگاهی از آثار هنرمندان سبک‌های هنری به نمایش گذاشته شود و امکان تورهای آنلاین هم برای آن مهیا خواهد بود. از این نکته هم نباید غافل شویم که رونق حضور و رفت وآمد مردم هم مسأله‌ای بسیار حیاتی و ضروری است و چنین است که مردم از قاره‌ای به قاره‌ای دیگر سفر می‌کنند و گردشگری هنری و فرهنگی شکل می‌گیرد. موزه‌های مختلف دنیا هم که گردشگری مجازی را در دوران قرنطینه فراهم کرده‌اند، به صورت محدود این کار را می‌کنند. ما هم سعی کردیم تعدادی از آثار موزه را ظرف 40 شب رأس ساعت مقرر به نمایش بگذاریم و امیدواریم این‌گونه برنامه‌ها در آینده نیز ادامه پیدا کند. موزه هنرهای معاصر تهران از اردیبهشت 1397 به دلیل مرمت و مقاوم‌سازی تعطیل شد و قرار بود روند ترمیم آن طی چند ماه به پایان برسد اما این زمان چندین مرتبه تمدید شد. پیش‌تر هادی مظفری مدیرکل هنرهای تجسمی وزارت فرهنگ و ارشاد اسلامی اعلام کرده بود موزه تا پایان بهار 1399 بازگشایی خواهد شد. انتهای پیام/‬‬
‫‫ اخبار سینمای مستند|روایت شما از کرونا چیست؟ / رونمایی از پوستر «بودن بهتر از نبودن» , رویداد "کروناروایت" با شعار «روایت شما از کرونا چیست؟» آغاز به کار کرده است و تا ۱۵ تیرماه آثار هنرمندان، کادر بهداشت و مردم مرتبط با ویروس کرونا را می‌پذیرد. , به گزارش خبرنگار فرهنگی خبرگزاری تسنیم،‌ در زیر نگاهی به چند خبر کوتاه از دنیای مستند داریم.  15 تیر آخرین فرصت برای شرکت در «کرونا روایت؛ ثبت لحظه‌های ماندگار» سازمان نظام پزشکی کشور برای پاسداشت زحمات، ایثار و دلاوری‌های کادر درمان ایران در زمان همه‌گیری بیماری ناشی از کرونا ویروس، رویداد «کرونا روایت» را برگزار می‌کند؛ شعار این رویداد این پرسش است که «روایت شما از کرونا چیست؟» در این رویداد سازمان نظام پزشکی به دبیری محمد کیاسالار، با هدف ثبت حداکثری لحظه‌های ماندگار در مقابله با کرونا و برای احترام به ایستادگی و ایثار کادر بهداشت و درمان، مجموعه «کرونا روایت: ثبت لحظه‌های ماندگار» را گردآوری و اجرا خواهد کرد. این رویداد از تمامی هنرمندان و کادر بهداشت و درمان کشور در 10 بخش زیر دعوت به مشارکت کرده است: 1- کرونا به روایت سینما (فیلم‌های موبایلی، مستند، کوتاه، ویدئوکلیپ، نماهنگ، پویانمایی، برنامه‌ تلویزیونی و فیلم‌ داستانی کوتاه و بلند) با حضور اُرد عطارپور به عنوان مدیر این بخش).  2- کرونا به روایت ادبیات (داستان کوتاه، داستانک، روایت و شعر) به مدیریت احسان رضایی 3- کرونا به روایت تصویر (عکس، طرح، کارتون، پوستر، خط و نقاشی) با حضور بهروز شجاعی به عنوان مدیر 4- کرونا به روایت رسانه (یادداشت و گزارش) به مدیریت امیر صدری 5- کرونا به روایت علوم انسانی سلامت (اخلاق پزشکی، فلسفه پزشکی، آموزش پزشکی و جامعه‌شناسی پزشکی) با حضور حمیدرضا نمازی به عنوان مدیر 6- کرونا به روایت پژوهش (مقاله‌های علمی مرتبط با ابعاد مختلف بیماری کرونا) به مدیریت دکتر حسن رودگری 7- کرونا به روایت ایثار (بخش ویژه مخصوص شهدای سلامت) به مدیریت دکتر ربابه شیخ‌الاسلام 8- کرونا به روایت آموزش همگانی (تصویری، صوتی، مکتوب) با حضور شهرام رفیعی‌فر به عنوان مدیر 9- کرونا به روایت رادیو و تلویزیون (برنامه رادیویی، برنامه تلویزیونی) به مدیریت محمدمهدی قاسمی 10- کرونا به روایت مسئولیت اجتماعی (خیرین سلامت، فعالیت‌های داوطلبانه، اقدامات جهادی) به مدیریت علیرضا بهرامی محمد کیاسالار، دبیر رویداد هنری «کرونا روایت» چندی پیش در گفت‌وگو با خبرگزاری تسنیم، به هدف برگزاری این رویداد اشاره کرد و گفت: هدف این رویداد، ثبت لحظه‌های ماندگاری است که در مقابله با کرونا در کشورمان اتفاق افتاده است؛ از رشادت کادر بهداشت و درمان تا متانت همه هموطنانی که در تنگنای تحریم و مشکلات اقتصادی، مسئولانه ایستادگی و همراهی کردند تا بحران کرونا به نحو مطلوبی مدیریت شود. رویداد «کرونا روایت» قصد دارد لحظه‌های ماندگار کرونا را در 10 روایت ثبت و ضبط کند؛ از سینما و تصویر تا ادبیات و پژوهش. از رسانه تا علوم انسانی. از آموزش همگانی تا رادیو و تلویزیون. از خیرین سلامت تا شهدای سلامت. به این معنا، اگر چند سال یا چند دهه بعد به تاریخ این روز و روزگار رجوع شد، روایت‌های دست‌اولی از مواجهه درمانگران و مردمی که در این ایام ایثار و ایستادگی کردند، در دسترس خواهد بود. وی افزود: ایده اولیه این رویداد نیز از سوی رئیس سازمان نظام پزشکی طرح شد که معتقد بودند در دوران جنگ که خودشان به عنوان جراح در جبهه حضور داشتند، بسیاری از رشادت‌هایی که در عرصه طبِ رزم شاهد و ناظر بودند، ثبت و ضبط نشد و امروز اثری از آثارش نیست. هدف این است که نگذاریم این اتفاق درباره کرونا بیفتد؛ در حقیقت می‌خواهیم ایثار و ایستادگی جامعه پزشکی و همراهی و همیاری مردم در مواجهه با کرونا را ثبت و ضبط کنیم. کیاسالار با اشاره به عمومی بودن این رویداد و دید همه‌جانبه‌ آن گفت: فراخوان کرونا روایت فراخوانی عمومی است و سعی کرده است همه زوایا را ببیند. به عبارت بهتر سعی شده بخش‌ها به نحوی طراحی و ترتیب‌بندی شوند که هم اعضای جامعه پزشکی بتوانند مشارکت کنند، هم حرفه‌مندان و هنرمندان عرصه‌های مختلف هنری، هم تمام مردمی که مواجهه‌شان با کرونا به‌نحوی به تجربه زیسته‌شان تبدیل شده است؛ به عنوان مثال گروه‌های مردمی که به صورت داوطلبانه فعالیت‌هایی نظیر ضدعفونی معابر، تولید و توزیع ماسک و... را انجام می‌دهند در مجموعه «کرونا به روایت مسئولیت اجتماعی» می‌گنجند که شامل زیرمجموعه‌های خیرین سلامت، اقدامات جهادی و فعالیت‌های داوطلبانه است. گفتنی است؛ متقاضیان تا 15 تیر 99 فرصت دارند با مراجعه به وب‌سایت سازمان نظام پزشکی به آدرس irimc.org نسبت به تکمیل فرم ثبت‌نام در سامانه «کرونا روایت: ثبت لحظه‌های ماندگار» اقدام کنند. روایتی از وابستگی انسان امروز در «موبایل» فیلم کوتاه «موبایل» با موضوع موبایل به نویسندگی و کارگردانی «امیرعلی خدیور» در اردیبهشت ماه سال 1399 به مرحله تدوین رسید. به گفته امیرعلی خدیور نویسنده و کارگردان پروژه، این فیلم کوتاه با موضوع «موبایل» جامعه امروز را روایت کرده است که تمامی انسان‌ها در این زمانه از کوچک تا بزرگ وابستگی شدیدی به موبایل و دنیای مجازی دارند. امیرعلی خدیور همچنین گفت: از تمامی عوامل و بازیگران پروژه تشکر می‌کنم که وقت خود را برای این کار گذاشتند. سید اسماعیل امیدی تهیه‌کننده فیلم کوتاه «موبایل» افزود: پروژه‌های زیاد و بزرگ‌تری در دست داریم که ظرف چند ماه آینده پیش تولید آنها را با همکاری امیرعلی خدیور آغاز خواهیم کرد. محمدرضا طالب زاده، حسین احمدی و یونس کریمی بازیگران این پروژه‌اند؛ ضمن اینکه سیداسماعیل امیدی به عنوان تهیه‌کننده و مشاور کارگردان، حدیث بلبلی به عنوان دستیارکارگردان، مهتاب عباس‌زاده به عنوان منشی صحنه، سام پورقربان به عنوان مدیر تصویربرداری، ریحانه شیرخانی به عنوان تصویربردار، اشکان عباس‌آبادی به عنوان صدابردار، نگارمرادی به عنوان مدیر تولید، مهیا اکبری به عنوان گریمور، روح‌الله عالمی به عنوان تدوینگر و ریحانه رفعتی به عنوان طراح لباس با این پروژه همکاری می‌کنند. رونمایی از پوستر فیلم «بودن بهتر از نبودن»  این فیلم، اولین فیلم مستند بلند ایمان بیات‌فر در مقام کارگردان و تهیه‌کننده است. در خلاصه‌ فیلم چنین آمده است:"حقیقت در نهایت بسیار شگفت آور و غیرقابل باورتر از واقعیت خواهد بود..." ایمان بیات‌فر، کارگردان، فیلمنامه‌نویس، تدوینگر و تصویربردار، فارغ‌التحصیل رشته سینما در مقطع کارشناسی است. فیلم نخست او تحت عنوان "اجاره‌نشین‌ها، 26 سال بعد"، که پیش از این جایزه‌ بهترین فیلم کوتاه جشنواره‌ فیلم شهر را دریافت کرده بود، در جشنواره‌های تصویر سال و دومین جشنواره‌ فیلم و عکس همراه تهران نیز در بخش نهایی شرکت داشته است.  فیلم کوتاه دوم او با نام "نفسِ دوباره"، نیز در بخش نهایی چهلمین دوره‌ جشنواره  اِل چه اسپانیا شرکت داشته است. این فیلم در جشنواره‌های تصویر سال و کارگاه آزاد فیلم نیز جزو گزینه‌های نهایی بود. انتهای پیام/‬‬
‫‫ آوینی متأثر از نور انقلاب نفسانیات را پشت لنز دوربین راه نداد/ راوی "جهادگران کرونا" با شور اربعینی به استقبال روایت برود , شهید بزرگوار آوینی، انسان مهّذب و سالک واصلی بود؛ کسی که در نور انقلاب اسلامی ایران کلاً متحول شد و شهامت این را داشت که از خود تهی بشود؛ ایشان خلقاً و خُلقاً با نور انقلاب اسلامی همه چیزش تغییر کرد. , به گزارش خبرگزاری تسنیم، حضرت آیت‌الله خامنه‌ای در ارتباط تصویری با ستاد ملی مبارزه با کرونا، با اشاره به لزوم ثبت افتخاراتی که ملت ایران در جریان مبارزه با ویروس کرونا خلق شد فرمودند: «کاش کسانی بتوانند مثل شهید آوینی این جهاد عظیم و عمومی را روایت کنند؛ همچنان ‌که شهید آوینی با آن بیان شیرین و زیبا و اثرگذارِ خودش توانست جزئیّات جبهه را برای ما روایت بکند و آن را ماندگار بکند. کاش کسانی بتوانند این کار را بکنند.» پایگاه اطلاع رسانی KHAMENEI.IR در نگار یازدهم، برای بررسی ویژگی مستندسازی شهید آوینی، با دکتر مجید شاه‌حسینی، استاد سینما و رسانه به گفت‌وگو پرداخته است. * یکی از مهم‌ترین محورهای بیانات رهبر انقلاب در دیدار اخیر وجود شخصیتی همچون شهید آوینی در دوران ما است که می‌توانست این رزمایش عمومی و جهاد بزرگ را روایت کند. به‌نظر شما راوی روایت فتح چه ویژگی‌ داشت که رهبر انقلاب آرزو می‌کنند که در مسئله‌ی کرونا حضور می‌داشت؟  حقیقت این است که شهید بزرگوار آوینی، انسان مهّذب و سالک واصلی بود. کسی که در نور انقلاب اسلامی ایران کلاً متحول شد و شهامت این را داشت که از خود تهی بشود. و ایشان خلقاً و خُلقاً با نور انقلاب اسلامی همه چیزش تغییر کرد. آن‌چنان مستحیل شد که هر جایی که انقلاب نیاز به یک انسان از جان گذشته و فداکار و انقلابی داشت، حاضر بود. زمانی در سیستان و بلوچستان و زمانی در عرصه‌ دفاع مقدس، و کار بزرگش همراه کردن یارانی با خود بود و شاگردانی در این مسیر تربیت کرد که مثل او نگاه کنند، و در سپهر فکری او بیندیشند، و مثل او از خود تهی بشوند. و به مقام آینگی برسند تا بتوانند از این تحول روحی که در سپهر انقلاب اسلامی ایران اتفاق افتاده بود روایت‌گری کنند. ما چند مدل راوی داریم. یک وقت راوی صرفاً ظواهر را می‌بیند. الان من اینجا نشستم و دوربینی مقابل من است که ظاهر من را تصویر می‌گیرد و منعکس می‌کند. یک وقت این دوربین مقابل من، دوربین رادیولوژی است که عمق این ظاهر را یعنی اسکلت‌بندی، عضلات، عروق، اعصاب، آناتومی من را با دقت بیشتری نشان می‌دهد. یک وقت هم این نگاه خیلی ژرف‌تر است و روح من را قاب می‌گیرد. و تحولات روحی و باطنی من را نشان می‌دهد. سیر عبور از ظواهر و رسیدن به متون معانی، آن راهی بود که شهید آوینی خود آموخت و به شاگردان خود نیز تعلیم داد که این را ببینند. در واقع دوربین او و راویان او در عرصه‌ی دفاع مقدس آموخته بودند که جان انسان‌ها را قاب بگیرند نه صرفاً‌ جسمشان را. * منظورتان این است که سیدمرتضی آوینی به جای سیر آفاق سیر انفس را به تصویر می‌کشید؟  بله؛ حتماً همین‌طور است. * شهید آوینی چه تصویری از جنگ و دفاع مقدس را برای ما ترسیم می‌کند که امروز هم ما به آن تصویر نیاز داریم؟ پیش از این نیز راویان و مستندنگارانی بودند که در جنگ‌های قبلی در طی قرن بیستم مستندهای جنگی ساختند. و راویانی بودند که برای انقلاب‌های بزرگ روایت‌گری می‌کردند. ما تجربه‌ی ژیگا ورتوف را در شوروی بعد از انقلاب بلشیویکی داریم. تجربه‌ی لنی ریفنشتال و تجربه‌ی فرانک کاپرا را در روایت‌گری مستند جنگ جهانی دوم در دو جبهه‌ی مقابل یکدیگر داریم. همه‌ی این‌ها آموخته بودند که ظواهر را نشان بدهند و به‌شدت دوربینشان به پروپاگاندا و تبلیغ مستقیم نزدیک بود. معتقد بودند که فتوحات آن چیزی است که در قالب یک بُرد بزرگ انقلابی و نظامی اتفاق می‌افتد. اما شهید آوینی به ما آموخت که فتوحات در درون عالم اکبر انسان است. تحولی که در جان رزمندگان و جوانان انقلابی دهه‌ی 60 واقع شد، آن فتح بزرگ است. شهید آوینی به ما آموخت که آن تحول را من نشان شما می‌دهم. و جالب است که برای نخستین بار روایت یا نریشن را در این مسیر به‌کار گرفت. یعنی گفتار در خدمت درک این تحول درونی بود. برای اینکه حجاب را از میان بردارد راویان میکروفن به دست جلوی دوربین را حذف کرد و با یک تربیت بسیار سخت و جهادی به فیلم‌برداران روایت فتح آموخت که از خود تهی بشوند. یعنی اگر ذره‌ای نفسانیت در لنز دوربین آن‌ها می‌دید، آن صحنه را هر چقدر هم که از جهت نظامی باشکوه بود، حذف می‌کرد. ایشان معتقد بود که نفسانیت فیلم‌ساز اگر غلبه پیدا بکند، پیام را زایل می‌کند، و دیگر نمی‌تواند پیام انقلاب و پیام دفاع مقدس باشد. به همین دلیل هم در جنگ به‌دنبال تحولات روحی رزمندگان می‌گشت. از نظر او یک انفجار عظیم یا یک فتح بزرگ یا یک تک یا پاتک باشکوه مسئله نبود، مسئله‌ او تحول روحی انسان‌ها بود. در دوربین روایت فتح یا در قاب روایت فتح، انسان همیشه در مقابل و در قدّام بود و جنگ و وقایع آن در پشت سر بود. حرف سر این بود که چقدر جنگ انسان‌ها را متحول کرده، و انسان‌ها به چه مرزی از انسانیت رسیدند که به کمال نترسیدن از مرگ نائل شده‌اند. هم شهید آوینی و هم شاگردانش این تحول را طی کرده بودند و از مرگ نمی‌ترسیدند. ولی یک تهور ساده نبود، بلکه شهامتی از سر اخلاص بود که از یک سلوک و سیرالی‌الله حاصل شده بود. یعنی ما الان ادامه‌ی مسیر کربلاییم، و دفاع مقدس ما ادامه‌ی مسیری است که به ظهور منجر خواهد شد، و من بخشی از یک سیر تاریخی‌ام، و چرا باید بترسم. من راوی این سیر بزرگ باشکوهم، پس نباید منیّت خودم را دخیل کنم. به‌عنوان مثال، دو غواص که قرار است از عرض اروند عبور کنند، سوژه‌‌ او در گوشه‌ای از یک کانال می‌شوند. دقایقی قبل از آغاز عملیات والفجر 8 در زمستان سال 64، این دو غواص نوجوان سر بر شانه‌ی هم گذاشتند و کنج کانال با صدایی محزون در موقع غروب زیارت عاشورا می‌خواندند. او این را قاب می‌گرفت و با روایت صوتی یا نریشنی همراه این تصویر قرار می‌داد. متن او حاکی از این تحول بود. تحولی که نشان می‌داد انقلاب، دفاع مقدس و فضای عاشورایی با جان رزمندگان چه می‌کند. و نام یکی از آن قسمت‌ها شب عاشورایی است. تحول روحی برای شهید آوینی مسئله بود. اگر امروز در فرمایش رهبر انقلاب، ما این آرزو را می‌بینیم که ای کاش آوینی بود، شاید ناشی از این ضرورت است که در روزگاری به سر می‌بریم که تحولات روحی در جامعه‌ی ما به عینه رؤیت می‌شود. انسان‌هایی که به کمال نترسیدن از مرگ نائل شده‌اند در مقابل با این بیماری اخیر دیدیم که غیر از آن کسانی که ظاهراً وظیفه‌ی موظفشان این بود که کار درمان بیماران را عهده‌دار باشند، در کنار همکاران محترم پزشک و کادر پرستاری ما عده‌ای در حرکت جهادی به این عزیزان پیوستند. از طلبه‌هایی که کفن و دفن مردگان از کرونا را عهده‌دار بودند تا عزیزانی که تدارک پشت صحنه‌ی این کار را داشتند و یا به کمک کادر پرستاری و پزشکی رفتند. همه‌ی این‌ها یک نقطه‌ی مشترک داشتند. از پشت ماسک و آن ظواهر پزشکی وقتی نگاهشان ‌کنید در نگاه آن‌ها کمال نترسیدن از مرگ را می‌بینید. * یکی از مهم‌ترین تعابیری که در این دیدار رهبر انقلاب استفاده کردند، آرزوی وجود راویانی بود که در گفتار و نوشتار و کارهای هنریشان می‌توانستند این رزمایش و جهاد عظیم را به تصویر بشکند. به‌نظر شما امروز مهم‌ترین راهبردی که مستندسازان، هنرمندان و فعالان رسانه‌ای باید برای این بازنمایی به‌کار ببندند و آوینی‌وار این روایت فتح را برای ما بیان کنند چیست؟  شاید دلیل آرزوی رهبر انقلاب این باشد که ما دقیقاً در یک عرصه‌ی جهادی جدیدی قرار گرفتیم و اطرافمان از انسان‌های ایثارگر و از جان گذشته‌ پر است و دارند در این جبهه‌ی جدید انجام وظیفه می‌کنند. پس این جهاد روایت‌گر خاص خودش را می‌طلبد. یعنی کسی که از حجاب ظاهر عبور کند و بتواند تحولات درونی انسان‌ها را نشان بدهد. لاجرم او باید انسان مهذّب و خودساخته‌ای باشد که به دو زینت صبر و تقوا آراسته است. که شرط این سلوک است و روایتش مورد عنایت خدا خواهد بود و شایستگی این روایت را پیدا می‌کند. حقیقتاً همه چیز از جریان اربعین از نو آغاز شد. نوری که نور امام بود و بر جان میلیون‌ها انسان تابید. انسان‌هایی که در این نور متحول می‌شدند از موکب و موکب‌داری شروع شد و بعد از ایام اربعین فراتر رفت و در طول سال جاری شد. و در ایام غیر اربعین هم شاهد این نور و تحولات درونی و تجلیّات بیرونی‌اش هستیم. سال گذشته در چنین مواقعی ما سیل را داشتیم. با جاری شدن سیل، موکب‌های اربعینی شهید بزرگوار حاج قاسم سلیمانی به استقبالش رفت. برای نخستین بار موکب‌های اربعینی عراقی و ایرانی در کشور ما مستقر شدند و به کمک سیل‌زدگان آمدند. این نگاه، راوی متفاوتی را می‌طلبد. قاعدتاً تکنسین و آدم عادی نمی‌تواند این را روایت کند، چون آن ظواهر را می‌بیند.  * منظور شما این است که راوی به‌جای اینکه به‌دنبال تکنیک‌های هنری باشد، بیشتر روی خودش کار کند؟  حتماً همین است. ببینید راوی تا چشم باطن‌بین پیدا نکند، کدام بطون را می‌خواهد نشان بدهد؟ کدام تحولات را می‌خواهد به مخاطب عرصه کند؟ وقتی جان انسان‌ها متحول شده، تکنسین در ظاهر امور جا می‌ماند. اگر سیل است در گل‌ولای سیل جا می‌ماند. اگر کرونا هست در قبر و مزار و تخت و ماسک و دستکش جا می‌ماند. او نمی‌تواند تحولات روحی انسان را از پشت این ظواهر ببیند. کسی راوی این جریان است که بتواند از پشت شیلد پزشکی و ماسک بر صورت یک پرستار و یا یک پزشک نگاه شهید حججی را در صورت یک پرستار و یا یک پزشک امروز نشان بدهد. شهید بزرگوار حججی مگر چه کرد؟ او با خدا خلوت‌ها داشت و ما آن خلوت‌ها را ندیدیم، و توفیق نداشتیم. جهادهایی کرد که ما توفیق آن جهادها را هم نداشتیم. آنچه که دوربین دشمن به قصد تحقیر آن بزرگوار از لحظه‌ی اسارت او قاب گرفت، سبب بزرگواری و عظمت و تعظیم او شد و یک نگاه او را فقط ما دیدیم و همان یک نگاه ما را شیفته‌ی او کرد. نگاه انسانی که از مرگ نمی‌ترسد و در اوج اخلاص به‌سمت شهادت می‌رود. ببینید چه آتشی به جان میلیون‌ها مخاطب جهانی افتاد. چهار تشییع باشکوه برای آن بزرگوار رقم خورد و از آن روز تا الان مزار ایشان در نجف‌آباد زیارتگاه شده است. مردم به آنجا می‌روند و به آن شهید متوسل می‌شوند. به احترام یک نگاه، نگاه انسان متحول، مهذّب و خالص و خاضعی که دقایقی قبل از مرگ ما دیدیم، این نگاه عظمتی در آن هست که هر کجا ببینیم دیگر این نگاه را می‌شناسیم. اگر در پشت نقاب یک پزشک و یا ماسک یک پرستار باشد، ما این نگاه را می‌شناسیم. چون یک تحول است. من نمی‌خواهم آدم‌ها را اینجا با هم مقایسه کنم، بلکه دارم از یک نوری صحبت می‌کنم که اگر به جان انسان‌ها بتابد نشانگان ثابتی را از خود به یادگار می‌گذارد. اولین ویژگی آن هم نترسیدن از مرگ است. و دومین ویژگی آن اخلاص و از خود تهی‌شدن و خدمت تا پای جان به هم نوع است. از اینجا هست که واژه‌ی بلند شهید خدمت پیدا می‌شود و ارزشش را متوجه می‌شویم. همه‌ انسان‌هایی که در این عرصه به کمک آمدند، یک عرصه‌ و جهاد باشکوه را رقم زدند. خب کدام راوی می‌خواهد نگاه طلبه‌ جهادگری که پیکر متوفیان بیماری کرونا را می‌شوید و با احترام دفن می‌کند، و زنان و مردانی که تغذیه‌ی بیماران را در بخش‌ها عهده‌ دارند، قاب بگیرد؟ کدام کشور در دنیا توفیق داشت مثل ما با این ماجرا مقابله کند؟ آیا همه‌ی این توفیق را ما توفیق صرفاً پزشکی می‌دانیم و یا این توفیقِ نگاه جهادی بود؟ نسل جهادگری بود که ما را در این شرایط به این توفیق نسبی رساند که توانستیم بیماری را در حد مقدور در کشور مدیریت کنیم و همه‌اش لطف خداست. اگر ما بخواهیم این نگاه را قاب بگیریم، راوی خاصی می‌خواهد که در حجاب ظاهر نماند و بتواند تحول روحی انسان‌ها را نشان بدهد. از اینجا به بعد بی‌تعارف بگویم که در گام دوم انقلاب اسلامی و در 40 سالگی دوم ذیل نور اربعین از این تحولات بسیار داریم. کجایند راویانی که شایستگی و شأنیت نشان دادن این تحول درونی انسان‌ها را با ابزار تصویر داشته باشند؟ اگر دارند مرحبا و حبّذا به آن‌ها که کار بزرگی را در پیش دارند. و اگر نداریم باید این نسل را تربیت کنیم. * جناب‌عالی در سال 95 در دیدار با رهبر انقلاب، از جریان و حرکت تمدّنی اربعین گفتید که مورد توجه و تفقد ایشان قرار گرفت. اگر امکان دارد آن چهارچوب نگرشی را برای ما توضیح دهید.  اگر دقیق‌تر بخواهم عرض کنم، دی‌ماه سال 1395 بود که با گروهی از دوستان حوزه‌ هنری در شب جمعه‌ای به خدمت ایشان رسیدیم و یک گزارش کاری از آموزش نسل جدید هنرمندان جوان و مسلمان خدمتشان ارائه کردیم. جمع حاضر این تحلیل را خدمت ایشان ارائه داد که ما معتقدیم اربعین به‌عنوان یک دریچه‌ی جدید برای انقلاب اسلامی ایران در ابعاد جهانی مطرح است و گام دومی است که می‌تواند نسل جدیدی را که انقلاب و دفاع مقدس ندیده با نور انقلاب اسلامی ایران و تداومش تا ظهور آشنا بکند. و معتقدیم خود ما و همه‌ی کسانی که در این جریان حاضرند و توفیق شرکت داشتیم، تأثیرات اربعین در رشد روح انسان‌ها و عزم انقلابی آن‌ها بی‌نظیر است و همه‌ تمرین‌های جهادی‌ برای پیمودن این مسیر را لازم دارند. رهبر انقلاب هم محبّت کردند و صحبت‌های ما را تأیید کردند و بیاناتی را در ادامه فرمودند که برای ما بسیار راهگشا بود. و برای تربیت نسل جوان هنرمند و مدیران نسل آینده‌ رسانه‌ای کشور هم رهنمودهایی را داشتند. حقیقت این است که اربعین به نوعی همان گام دوم و نوری است که در گام نخست، انقلاب اسلامی ایران آن را برای ما به ارمغان آورد. و الان با جریان اربعین از مرزهای ما فراتر رفته و دارد جهانی می‌شود. اربعین نه‌تنها به‌عنوان بزرگ‌ترین تجمع بشری بر روی زمین که سالی یک بار اقامه می‌شود، بلکه به‌عنوان بزرگ‌ترین عرصه و آزمایشگاه تحوّل جان انسان‌ها است. اتمسفر و فضایی که حتی غیرمسلمانان هم در آن حاضر می‌شوند. انگار لطافت آن را همه می‌فهمند، و به بهاری می‌ماند که پیروان همه‌ی ادیان دوست دارند در هوای آن تنفس کنند. اما در اربعین دارد چه اتفاقی می‌افتد؟ کلاس تهذیب اربعین برای انسان‌ها چیست؟ تهی شدن از خود، این خیلی مهم است. هر که هر چه دارد برای امام در طبق اخلاص می‌گذارد. جداشدن از روال عادی و روزمره‌ زندگی و تمرین هجرت و به‌سمت نور و مسیر امام که این خیلی اتفاق بزرگی است. همه‌ی کسانی که پا در جاده‌ اربعین می‌گذارند، در این مسیر عمودها و موکب‌هایی می‌بینند. عمودها فاصله‌ی ما را تا مقصد می‌گوید. عمودها اعلام‌الهدایند و ما را به‌سمت آن مقصد هدایت نورافشانی می‌کنند و مسافت دقیق ما را تا مقصد می‌گویند. موکب‌ها تدارکات می‌دهند، و امکانات سفر را فراهم می‌کنند. همه می‌دانیم که عمود اصل و موکب فرع است. موکب‌ها را بعد از هر مراسم جمع می‌کنند، ولی عمودها باقی می‌مانند. اصالت کسی به امام می‌رسد که عمودها را دنبال کند. ما آموخته‌ایم که با عمود حرکت کنیم و نه با موکب. و یاد گرفته‌ایم که موکب‌ها را مقصد ندانیم. و در موکب‌های میان راهی متوقف نشویم. موکب فقط برای رفع خستگی برای ادامه‌ی مسیر است. پس اصل در رفتن است. در مسیر انقلاب اسلامی هم این فهم، یک فهم بسیار مترقی و عالی است. انقلاب اسلامی ایران ان‌شاءالله در مسیر 40 سالگی دوم از این موکب‌ها و توفیقات زیاد دارد. هر توفیق و موفقیت یک موکب است، ولی برای ماندن نیست و برای رفتن است. اینکه تصور کنیم انقلاب اسلامی ایران برای این بود که ما به یک فضای مدرن شهری برسیم، و رفاه و عدالت و زندگی آسانی باشد، هرگز این هدف نبوده است. گرچه این‌ها می‌تواند برای جامعه مطلوب باشد، ولی موکب است و مقصد نیست. ما ان‌شاءالله در 40 سالگی دوم به عنایت پروردگار و لطف اهل‌بیت علیهم‌السلام و همت جوانان این کشور توفیقات فراوانی در عرصه‌ی علم، فرهنگ، سیاست، جهاد و... خواهیم داشت، ولی هیچ‌کدام از این‌ها را نباید مقصد بدانیم. مقصد متعالی انقلاب اسلامی ایران این است که زمینه‌ای برای ظهور صاحب ما باشد. و نظام عدل جهانی برپا بشود و ما خود را وقف این مسیر کرده بودیم. هر زمانی که مصلحت الهی اقتضا بکند که ظهور محقق بشود، وظیفه‌ی ‌ما پیمودن این مسیر است. اگر این موضوع را در ماهیت انقلاب اسلامی ایران بخواهیم تصور کنیم، می‌بینیم که از روز اول کسانی از جمهوریت نظام یا اسلامیت نظام صحبت می‌کردند. هر دو برای ما بسیار محترم است. مردم‌سالاری دینی واژه‌ بلندی است که رهبر معظّم انقلاب آن را به‌کار گرفت. ولی به فرض اگر بخواهیم این دو مفهوم را از هم منفک بدانیم، مجدداً همان داستان عمود و موکب می‌شود. اسلامیت نظام، اصل نظام است که ما را به مقصد می‌رساند. جمهوریت نظام امور حسبیه‌ و زندگی و حیات طیبه‌‌ی ما را تدارک می‌کند تا بتوانیم به‌سمت مسیر برویم. * اگر به تعبیر شما در این موکب‌ها توقف کنیم، در واقع از اصل قضیه دور خواهیم شد.  بله؛ اگر بگوییم که مملکت ما بهشت شد و توانستیم به سطحی از رفاه و آسایش و رفاه شهروندی برسیم که وضع خوب و مطلوبی است و به مستضعفین عالم کاری نداشته باشیم، این یعنی در موکب متوقف شدن است. نگاه را از ملت فرابردن و به امت اندیشیدن مهم است. اینکه ما بدانیم رسالت انقلاب اسلامی ایران از آغاز چه بود و بدانیم که اربعین مرزهای جغرافیایی را کمرنگ می‌کند و ملت در آنجا معنی ندارد، و امت اربعین معنا دارد. اربعین یک‌جور مانور قبل از ظهور، و تمرین و هجرت از وضع موجود به‌سمت آن آرمان مطلوب است. قاعدتاً اگر ما سالی یک‌بار آن را تمرین بکنیم، تدریجاً نسل اربعینی تربیت می‌شود و نور آن از مدت 10 روز راهپیمایی اربعین فراتر می‌رود. و هر زمانی که ما بحران داشته باشیم، نور اربعین به کمک آن بحران می‌آید. چند سال پیش ساختمان پلاسکو در تهران آتش گرفت و هستی خیلی‌ها از بین رفت. اما امدادهای اربعینی به کمک این حادثه آمدند و مردم از شهدای خدمت در قالب آتش‌نشان‌ها تجلیل کردند. و افرادی اماکن تجاری خودشان را وقف کسبه‌ی‌ حادثه دیده کردند که همه سرمایه‌شان را از دست داده بودند. این نور اربعین است. و مدام هم دارد ابعاد آن عظیم‌تر می‌شود. تعداد انسان‌های اربعینی که به امداد دیگران می‌روند، با همان روحیه‌ی اربعینی، موکب‌های امدادرسانی اربعینی را به شکل‌های مختلف برپا می‌کنند، که ما به عینه شاهد آن هستیم.  اگر سیدمرتضی آوینی در سال 99، در ایام اربعین به محضر حضرت سیدالشهداء علیه‌السلام مشرف می‌شد، به‌نظر شما چه سوژه‌ای را در طریق نجف به کربلا دنبال می‌کرد؟ و ما چه تصویری را از لنز دوربینش می‌دیدیم؟  محضر امام معصوم علیه‌السلام آن‌قدر بزرگ و بلند و متعالی است که من حتی از تصورش قاصرم. بنابراین ضمن پوزش از محضر امام معصوم علیه‌السلام و با گرفتن اذن از خودشان، عرض کنم که در حد فهم خودم یک راوی صادق اگر توفیق همراهی با کاروان حسینی را می‌یافت، قاعدتاً به تحولات روحی انسان‌ها توجه می‌کرد که در نور امام چگونه متحول و تربیت می‌شوند، و چگونه رشد می‌کنند. البته کلام امام، ارشادات امام و فرمایش‌های امام حتماً ستون اصلی این خیمه‌ تربیتی است، اما تحول جان انسان‌ها است که معنای در محضر امام بودن را به ما می‌گوید. خورشید می‌تابد و از نورش حیات شکل می‌گیرد. طبیعت امروز که بر کره‌‌ی زمین نفس می‌کشد محصول همین تابش خورشید است. در تابش شمس ولایت امام هم همه‌ این رشدها اتفاق می‌افتد. هرچه که شما نشان بدهید، نشان آن تجلی و رشد است. من احساس می‌کنم که خداوند اراده فرموده است که جریان اربعین را صرفاً یک راهپیمایی نبینیم. حتی اگر روزی این راهپیمایی نباشد، نور اربعینی هست که جان انسان‌ها را متحول بکند و ملت‌ها تبدیل به امت واحده بشوند. ان‌شاءالله به‌سمت مسیر ظهور قدم بردارند. فکر می‌کنم راویانی که این مسیر را روایت می‌کنند باید این‌گونه تحولی را ابتدا خودشان تجربه کرده باشند و سپس در خدمت روایت این تحول قرار بگیرند. انتهای پیام/‬‬
‫‫ ماجراهای قرارگاه جهادی «امام مهربانی‌ها» از سیل تا کرونا/ خانه‌ای که به دستور امام‌رضا(ع) ساخته شد , مسئول قرارگاه جهادی «امام مهربانی‌ها» ماجرای عنایت ویژه امام رضا (ع) به خانمی را تعریف کرد که در حرمش می‌گفت «ازت نمی‌گذرم!» , به گزارش خبرنگار فرهنگی خبرگزاری تسنیم، گروه­‌های جهادی، فرزندان این مرز و بوم میراث­‌دار جهادسازندگی‌اند که امام خمینی (ره) سنگ بنای آن را نهاد. گرچه جهاد سازندگی بعد از ادغام به تاریخ پیوست، اما فرزندان خمینی هیچ‌­گاه جهاد و سازندگی را فراموش نکردند. بچه‌های قرارگاه جهادی «آقای مهربانی‌­ها» از جمله جوانانی‌اند که لبیک­‌گویان به فرمان حضرت روح‌­الله برای آبادانی ایران اسلامی می­‌جنگند؛ روزی به مصاف فقر و استضعاف می‌روند، روزی به مصاف سیل و زلزله و این روزها هم یقه بیماری کرونا را گرفته‌اند. در گفت‌وگو با علی هوشمندزاده؛ مسئول قرارگاه جهادی امام مهربانی‌­ها که در اهواز فعال‌اند، با تلاش‌های آنها بیشتر آشنا می‌شویم. قرارگاه از چه سالی کار خود را شروع کرد؟ قرارگاه امام مهربانی‌ها از سال 1394 شکل گرفت/ شیرینی بسیج سازندگی خدمتی است که در حد توان برای مردم انجام می‌دهیم زمانی که حضرت آقا بر گسترش بسیج سازندگی تأکید کردند، تعدادی از بچه­‌های هیئت محبان فاطمه زهرا (س) که دانشجو بودند، شروع به تسری دادن جریان سازندگی در دانشگاه کردند. ورود به این کار، تلخی و شیرینی‌های زیادی دارد. دیدن وضع زندگی مردم محروم و شنیدن درد و دل­‌هایشان کمی تلخ است. برخی خانواده‌­ها در کپر زندگی می‌کنند. شیرینی بسیج سازندگی همین خدمتی است که در حد توان برای همین مردم انجام می­‌دادیم. ساختن خانه برای محرومان و گذاشتن هر آجر روی آجر دیگر برای رشد خودمان هم تجربه است. فهمیدیم کمک به محرومان، مذهبی و غیرمذهبی نمی‌­شناسد. خیلی از کسانی که در عمرشان پا به مسجد نگذاشته ­بودند، آمدند پای کار و کمک کردند. اوایل یک سری برنامه‌های روتین داشتیم. مثلاً در ایام ولادت امیرالمؤمنین 110 بسته غذایی در مناطق کم­‌برخوردار تقسیم می­‌کردیم. اسم طرح را گذاشته بودیم فتوت علوی. این‌طور کار­ها از سال 87 اجرا می‌شود، اما قرارگاه امام مهربانی‌­ها به صورت رسمی از سال 1394 شکل گرفت. چند نفر در قرارگاه فعال‌اند؟ یاد گرفتیم همیشه آماده باشیم؛ چه سیل و زلزله باشد چه مقابله با کرونا حدود 100 نفر خانم و آقا در قرارگاه فعال‌اند. مجموعه­‌های هیئت محبان فاطمه زهرا، گروه جهادی ابناءالفاطمه، گروه جهادی رهروان زینب کبری، هیئت جوانان بنی‌هاشم و بچه­‌های دیگر هیئت‌­ها در قرارگاه همکاری می‌­کنند. ما یاد گرفتیم همیشه آماده باشیم؛ چه سیل و زلزله باشد چه مقابله با کرونا. اوایل برخی خانواده­‌ها از حضور فرزندانشان در این کارها جلوگیری می­‌کردند، اما کم­ کم اعتمادشان جلب شد و خودشان هم آمدند پای کار. تشکیل تیم جهادی سختی هم دارد؟ ماجرای راه‌اندازی تیم جهادی دانش‌آموزی بعضی وقت‌ها. مثلاً سال 1391 می­‌خواستیم تیم تخصصی جهادی برای دانش‌­آموزان راه بندازیم. مسئولین امر مخالفت کردند، حتی مسئولین بسیج سازندگی سپاه هم راضی نبودند، اما کوتاه نیامدیم. سال 93 با دو تیم 20 نفره­ دانش­‌آموزی خانه‌ای در حمیدیه ساختیم. دانش­‌آموز­های پایه سوم راهنمایی و اول دبیرستان بودند. دو نفر بنّا هم به کار گرفتیم. خانه برای دو تا بچه بود که تازه پدرشان را از دست داده ­بودند. زمینی 120 متری داشتند. با تیم دانش­‌آموزی یک‌ماهه خانه‌­ای در آن زمین ساختیم. خنده­‌های بچه‌ها بعد از تمام شدن خانه دیدنی بود. وقتی مسئولان کار دانش‌آموز­ها را دیدند تعجب کردند. امکانات چگونه تأمین می‌شود؟ بسیج سازندگی در حد توانش از قرارگاه حمایت می‌کند، اما بیشتر هزینه‌­ها از کمک خانواده‌­ها و تبلیغاتی که در فضای مجازی داریم، تأمین می­‌شود. بیشتر امکاناتی که استفاده می­‌کنیم وسایل خانواده‌­ها و بچه­‌های قرارگاه است. گان­‌هایی که می­‌پوشیم، تولیدی قرارگاه خودمان است. شیلد­ها را هم گروه­‌های جهادی دیگر تولید کردند. وسایلی مثل آبمیوه­‌گیری، ابزار مغازه و اشتغال بعضی دوستان بود که برای خدمت­‌رسانی در اختیار قرارگاه گذاشتند. با این که در این تعطیلی، مشاغل با هزاران مشکل درگیرند، لوازم­شان را آوردند پای کار جهادی.   برای مقابله با کرونا چه اقداماتی صورت دادید؟ خانواده‌ها کمک بلاعوض قبول نمی‌کردند، کمک‌ها به صورت وام داده شد برای تولید ماسک خانواده‌­ها آمدند پای کار. بیشتر در مناطق کم‌برخوردار برای ضدعفونی رفتیم. بچه­‌ها نیمه شب­‌ها با چکمه به دل مناطقی زدند که پر از گل و لای بود. یعنی حتی خیابان آسفالت هم نداشتند. برای کسانی که با کرونا می‌جنگند، آبمیوه طبیعی تهیه کردیم. قدیمی‌­ها از پشتیبانی جنگ داستان‌­های زیادی برای ما تعریف کرده‌اند و ما هم یاد گرفتیم. می­‌گفتند مردم برای رزمنده‌­ها آبمیوه درست می­‌کردند تا هم از نظر روحی حمایتشان کنند و هم این پیام را بدهند که همه‌جوره برای خدمت به رزمنده­‌ها آماده‌اند. با آمدن کرونا خیلی­ از مردم، از کار بیکار شدند. به نظرم مسئولین وظیفه داشتند این اقشار را تأمین کنند. برخی راضی نمی‌­شدند از ما کمک بلاعوض بگیرند. تیم اقتصادی قرارگاه پیشنهاد داد کمک­‌ها به صورت وام اهدا شود و خانواده­‌ها در چند قسط آن را برگردانند. این‌گونه بود که همه قبول کردند. تجربه‌­هایی که از سال 87 تا الان داریم پشتوانه­‌ای شده تا بتوانیم کار­های جدید و متنوع بکنیم. البته حواسمان بود که موازی‌کاری نکنیم. برای جلوگیری از موازی‌کاری، بچه­‌ها را برای رصد می­‌فرستیم که ببینند اگر کسانی در منطقه­‌ای فعالیت کردند، خبردار ­شویم. این‌طوری می‌دانیم باید برای آنجا کار­هایی بشود که مکمل فعالیت‌های گروه فعال و مستقر در آنجا باشد.  از خاطرات جهاد سازندگی در این سال‌ها بگویید. عید پارسال را با سیل گذراندیم و امسال با کرونا/ حتی روز تحویل سال هم تعطیلی نداشتیم ایام عید پارسال را با سیل گذراندیم و امسال هم درگیر کروناییم، حتی روز تحویل سال هم تعطیلی نداشتیم و بچه‌­ها طبق برنامه آمدند پای کار. یا مثلاً حوالی سال 1393 با کمک خیرین طرحی را شروع کردیم برای افراد مستضعف که هیچ‌وقت عازم مشهد نشده ­بودند. خیلی‌ها را شناسایی کردیم و به زیارت امام رضا(ع) فرستادیم. الان آستان قدس همین کار را در قالب طرح زیارت اولی­‌ها می‌کند. یکی از دوستان که در کمیته امداد کار می‌کرد، از ما خواست خانمی را از حمیدیه با کاروان به مشهد ببریم. می­‌گفت این خانم خیلی از اهل بیت دلخور است. قبول کردیم و او را با کاروان بردیم مشهد.  به صحن حرم امام رضا(ع) که رسیدیم، آن خانم روبه­‌روی گنبد طلا ایستاد و شروع کرد گله و شکایت به امام رضا(ع). نفس نمی‌­زد. پشت هم ادامه داد. تعجب کردیم. خیلی جدی بود و یکسره می­‌گفت امام رضا(ع) ازت نمی‌­گذرم! خادم­‌ها دورش جمع شدند. او را بردیم به اتاقی در گوشه حرم. کمی با او حرف زدیم تا آرام گرفت. ظاهراً یک بار با همسرش حرفشان می‌­شود. او را نفرین می‌­کند و می‌­گوید یا امام رضا شر شوهرم را از سرم کم کن. شوهرش یک روزی وقتی می­‌رود شنا کند، غرق می‌­شود. این حادثه باعث دلسردی او از اهل بیت می­‌شود. بعد از آرام شدن رفت زیارت. ماجرای عنایت ویژه امام رضا (ع) به خانمی که می‌گفت ازت نمی‌گذرم! بعد از چند ماه یکی از بچه‌­های مشهد که در کار­های کاروان کمک می­‌کرد، تماس گرفت. ساعت سه شب بود. گوشی­م 12 بار زنگ خورد. ترسیدم اتفاق بدی افتاده باشد. بیدار شدم و به او زنگ زدم: «چی شده؟ جایی آتش گرفته که این موقع شب این همه زنگ زدی؟ » گفت: «مامان زینب کجاست؟» با تعجب گفتم: «مامان زینب کیه؟ کیو میگی؟» گفت: «همون خانمی که از حمیدیه آوردی مشهد. تو رو خدا هر طور شده تا صبح پیداش کن ببین وضع زندگیش چطوره» صبح رفتم حمیدیه و محل زندگی آن خانم را پیدا کردم. بعد فوت شوهرش با دو تا بچه در یک اتاق 6 متری زندگی می­‌کردند. اسم بچه‌­ها زینب و علی‌­محمد بود. وضعیت را برای آن رفیق مشهدی شرح دادم. گفت امام رضا به خوابم آمد. حضرت فرمودند این زن از من دلخور است، باید خانه‌­اش را بسازید. بچه­‌ها را جمع کردیم. زیارت خاصه امام رضا (ع) خواندیم. سفری به زیارت امام رفتیم. کار نظر کرده بود و با کمک خدا، امکانات سریع فراهم شد. بعد هم با همان گروه­‌های دانش‌­آموزی که گفتم، خانه را در یک ماه ساختیم. هنوز خنده­‌های زینب و علی‌­محمد را فراموش نکردم. در دوران مقابله با کرونا و رزمایش همدلی چه تجربه‌هایی داشتید؟ خاطره‌ای از پخش بسته غذایی در محله‌های محروم؛ بسته را به همسایه‌ بغلی بدهید، بیشتر از من نیاز دارد! شبی داشتیم در محله­‌های محروم بسته­‌های غذایی پخش می­‌کردیم. وقتی می­‌خواستیم به یکی از خانه‌­ها بسته غذایی بدهیم، قبول نکرد. رفت داخل خانه و با یک بسته ماکارانی برگشت. گفت از جا­یی دیگر بسته گرفتم. همسایه‌­ام بیشتر نیاز دارد، به او بدهید. با این که خودش وضع خوبی نداشت، حاضر نشد بسته را بگیرد و نگران همسایه­ بود. اول گلایه می‌کرد اما در نهایت 500 هزار تومان به قرارگاه کمک کرد ایام عید 99 داشتیم خیابان­‌ها را ضدعفونی می­‌کردیم. مردی با عصبانیت نزدیک شد و گفت: «چرا فقط این خیابون را ضدعفونی می­‌کنید؟» از حرفش تعجب کردم. گفتم: «بابا کی گفته فقط این خیابان را ضد عفونی می‌کنیم؟» اصرار داشت که حتماً در این خیابان کسی از خودتان ساکن است که فقط اینجا را ضد عفونی می‌­کنید. هر چه می­‌گفتم جاهای دیگر را هم ضدعفونی کردیم به خرجش نرفت. دستش را گرفتم و گفتم مرا ببر خیابان خودتان. تا آنجا برسیم، رویش را بوسیدم و کمی سر شوخی را باز کردم تا آرام شود. آنجا که رسیدیم، جایی را که ضدعفونی کرده ­بودیم، نشانش دادم. گفتم نگاه کن، هنوز خیسی‌اش مانده. یک نفر به ما نزدیک شد. بچه­‌ا‌‌ش بود که آمد پیش ما. گفت بابا من دیدم، همین‌ها بودند که اینجا را ضد عفونی کردند. بالاخره قانع شد. همان­‌جا شماره کارت گرفت و 500 هزار تومان برای قرارگاه فرستاد. انتهای پیام/‬‬
‫‫ `«اینجا آخر دنیاست» منتشر شد , کتاب "اینجا آخر دنیاست" به قلم محمدصالح طیب نیا توسط انتشارات مهرستان منتشر شد. , به گزارش خبرنگار فرهنگی خبرگزاری تسنیم، کتاب "اینجا آخر دنیاست" به قلم محمدصالح طیب نیا توسط انتشارات مهرستان منتشر شد. نهج‌البلاغه اقیانوسی است که بشر فقط بخشی از کناره و ساحل آن را شناخته و به اعماق آن ره نیافته و قله‌ای است که از دور آن را به نظاره نشسته است، همانگونه که قرآن چنین است. نهج‌البلاغه تجسم علی(ع) و همان قرآن ناطق است. کسی که نهج‌البلاغه را نخوانده و نفهمیده است، در ظاهر قرآن می‌ماند. در لابلای تمامی اوراق و سطور این کتاب، ابعاد وجودی انسان کامل و نمونۀ کامل مسلمانی معرفی شده است که اسلام می‌خواهد همۀ انسان‌ها مانند او تربیت شوند. هیچ کتابی مانند نهج‌البلاغه ما را همراه با علی(ع) به دنیای اسرارآمیز و شگفت‌آور خلقت و وادی‌های گوناگون معرفتی که او ناظر و شاهد آن بوده است، نمی‌برد. انسان معاصر با هر فکر و رنگ و نژاد و جنسیت و اعتقادی و در هر نقطه‌ای از عالم که زیست می‌کند، اگر بخواهد غیر از اینکه زنده است، زندگی زیبایی نیز داشته باشد، بیش از هر زمان دیگری به فهم نهج‌البلاغه نیازمند است. سلسله کتاب‌های «گنج پدری» گام کوچکی است در این راستا. در این کتاب‌ها نگارنده در حد توان ناچیز خود، تلاش کرده است متناسب با نیازهای جامعۀ امروز و با استفاده از قالب و زبانی که جوانان و فرهیختگان می‌پسندند، معارف عمیق نهج‌البلاغه را به‌صورت کاربردی بیان کند. کتاب اینجا آخر دنیاست اولین کتاب از این مجموعه است که تقدیمتان می‌گردد. محمدصالح طیب نیا در بخشی از مقدمه در معرفی کتاب می‌نویسد:  معرفی خطبۀ 83 نهج البلاغة، معروف به خطبۀ غراء : خطبۀ 83 یکی از خطبه‌های بسیار شگرف نهج البلاغة است که بنا به گفتۀ سیدرضی در پایان خطبه، به خطبۀ غراء نیز مشهور است. «این خطبه به‌لحاظ بلاغت و تعجب‏برانگیزى الفاظ و بلندى مفاهیم، به غرّا، یعنی درخشان، مشهور شده است.»در بیان علت صدور این خطبه از حضرت علی)ع) گفته‌اند آن حضرت جنازۀ مسلمانی را تشییع می‌کردند. هنگامی که او را در قبر گذاشتند، بازماندگان صدا به ناله و شیون بلند کردند و گریستند. امام(ع) فرمودند: «به خدا قسم، اگر اینان آنچه را میّتشان مشاهده می‌کند، ببینند، گریه بر او را فراموش می‌کنند. به خدا قسم، مرگ به‌سراغ یک‌یک آن‌ها می‌آید و کسی را باقی نمی‌گذارد.» سپس، حضرت(ع) برخاستند و این خطبه را ایراد کردند. مطالبی را که حضرت(ع) در این خطبه بیان می‌کنند، می‌توان به هفت بخش کلی تقسیم کرد: 1. بیان اوصاف جمال و جلال خدا؛ 2. نکوهش دنیا؛ 3. معاد و عرصۀ محشر و صحنه‌های هولناک قیامت؛ 4. اشاره به آغاز و انجام زندگی بشر؛ 5.  بیان موضوع تقوا با تعبیرهای گوناگون؛ 6. تاریخچه‌ای از آفرینش انسان از ابتدا تا مرگ؛ 7. هشدار بر اینکه بعد از مرگ راه برگشتی نیست. کتاب "اینجا آخر دنیاست" برای مخاطبینی چون قشر تحصیل‌کرده و علاقه‌مندان به درک معارف عمیق دینی‌اند که اگرچه دانش تخصصی فهم معارف قرآن و اهل‌بیت(ع) را ندارند، قدرت فهم این معارف را دارند،نگاشته شده است. انتهای پیام/‬‬
‫‫ حق پخش تلویزیونی مستند افزایش یافت/ آغاز چهارمین جشنواره مستند + تیزر , رئیس چهارمین جشنواره تلویزیونی مستند رسانه ملی از حمایت بیشتر از مستندسازان با رشد ۵۰ درصدی حق پخش در این دوره خبر داد. , به گزارش خبرگزاری تسنیم، سیدسلیم غفوری رئیس چهارمین جشنواره تلویزیونی مستند و مدیر شبکه مستند با اعلام آغاز به کار چهارمین جشنواره تلویزیونی مستند گفت: این جشنواره در بخش‌های فیلم مستند، عکس مستند و مستندنگاری فعالیت خود را شروع کرده است. غفوری افزود: چهارمین جشنواره تلویزیونی مستند در بخش مستندنگاری می‌کوشد تا با تشویق خبرنگاران و روزنامه‌نگاران برای افزایش قدرت نویسندگی، تحلیل و توصیف و انتخاب برترین گزارش‌های مستند در رسانه‌های نوشتاری طی دو سال گذشته گامی در جهت گسترش این رویکرد در جامعه بردارد. وی گفت: بخش عکس مستند هم با هدف شناسایی و حمایت از عکاسان مستعد و فعال در حوزه عکاسی مستند، کمک به رشد کیفیِ تولید و دیده شدن عکس مستند و حمایت و تقویت جریان تولید عکس مستند برگزار می‌شود. مدیر شبکه مستند همچنین با اعلام رشد 50 درصدی حق پخش آثار راه‌یافته به چهارمین جشنواره مستند افزود: امسال به مبالغ نقدی جوایز چهارمین جشنواره مستند افزوده شده است تا مستندسازان با انگیزه بیشتری در این رویداد ملی شرکت کنند. رئیس چهارمین جشنواره تلویزیونی مستند تأکید کرد: از ویژگی‌های دیگر این دوره اضافه شدن جوایز تخصصی مانند تدوین، تصویر، پژوهش و صدا به جشنواره است تا دیگر زحمتکشان عرصه مستند هم از این رویداد بی‌نصیب نباشند. سلیم غفوری خاطرنشان کرد: در بخش مستندنگاری هم امسال افزایش رقم جایزه را شاهد خواهیم بود تا نویسندگان و خبرنگاران دغدغه‌مند عرصه رسانه با انگیزه‌ای مضاعف در این دوره جشنواره مشارکت داشته باشند. هنرمندان مستندساز و خبرنگاران عرصه رسانه تا 10 تیرماه فرصت دارند تا با مراجعه به سایت جشنواره به آدرس www.festdoctv.com ضمن ثبت‌نام و ثبت اثر در این جشنواره ملی شرکت کنند. انتهای پیام/‬‬
‫‫ "خرپژوهی" ابوالفضل زرویی نصرآباد منتشر شد , «خرپژوهی» نوشته مرحوم ابوالفضل زرویی نصرآباد از سوی انتشارات نیستان منتشر شد. , به گزارش خبرنگار فرهنگی خبرگزاری تسنیم،‌ انتشارات کتاب نیستان کتاب «خرپژوهی» نوشته مرحوم ابوالفضل زرویی نصرآباد را منتشر کرد. این کتاب بخشی از پژوهشی است که زرویی نصرآباد درباره حیوان «خر» در ادبیات منظوم و منثور فارسی انجام داده است،‌ سید‌مهدی شجاعی مدیر انتشارات نیستان در مقدمه این کتاب گفته است که مرحوم زرویی در ادبیات جهان نیز این پژوهش را انجام داده است که به دلایلی امروز اثری از آن در دست نیست. زرویی در این کتاب تمامی اشعار و متن‌هایی که به کلمه «خر» در آن اشاره شده است را گردآوری کرده است.  مرحوم زرویی در دوره حیات خود درباره این کتاب گفته است:‌ سال‌ها پیش بنده به پیشنهاد «سیدفرید قاسمی» که از پژوهشگران حوزه مطبوعات است نگارش «خرپژوهی» را آغاز کردم.  در این اثر به بررسی نقش «خر» در ادبیات فارسی، امثال الحکم، خر در کتاب‌های دینی، حکایت‌های منظوم و حکایت‌های نثر  پرداخته‌ام به گونه‌ای که حتی در این کتاب ضرب‌المثال‌های مرتبط با خر و خرهای معروف تاریخ را نیز بیان کرده‌ام. انتشارات کتاب نیستان این کتاب را در 276 صفحه به قیمت 55 هزار تومان منتشر کرده است. انتهای پیام/‬‬
‫‫ یادداشت|سیاست کاهش جمعیت؛ آسیب‌های فراوان در آیندۀ نزدیک , سیاست‌های کاهش جمعیت در ایران قدمت دیرینه دارد و به حدود شصت سال پیش برمی‌گردد؛ این رویکرد به هر حال بعد از انقلاب ادامه پیدا کرد و متأسفانه آسیب‌های فراوانی را در آینده‌ای نزدیک متوجه کشور خواهد کرد. , به گارش خبرنگار فرهنگی خبرگزاری تسنیم، آمارهای بین‌المللی نشان می‌دهد که اواسط قرن نوزدهم میلادی و بعد از جنگ‌های جهانی، کشور فرانسه طی یک بازه زمانی تقریباً 70 ساله و با شیب بسیار آرام با کاهش نرخ باروری از 2.75 (دو ممیز هفتاد و پنج) به 1.98 (یک ممیز نود و هشت) رسید اما ایران در همین بازه زمانی از نرخ باروری 6.91 (شش ممیز نود و یک) به نرخ باروری 1.72 (یک ممیز هفتاد و دو) سقوط کرده و اکنون نیز کاهش نرخ باروری در ایران، سرعت بیشتری نسبت به حتی کشورهای توسعه یافته دارد. سیاست‌های کاهش جمعیت در ایران قدمت دیرینه دارد و به حدود شصت سال پیش برمی‌گردد؛ این رویکرد به هر حال بعد از انقلاب ادامه پیدا کرد و متأسفانه آسیب‌های فراوانی را در آینده‌ای نزدیک متوجه کشور خواهد کرد. راه‌حل کاهش این آسیب و پیشبرد اهداف جمعیت و به طور کلی سیاست‌های جمعیتی این است که در کنار فرهنگ‌سازی، لوایح مناسب از سوی دولت و دستگاه‌های اجرایی با رویکرد توجه به سیاست‌های کلی نظام در مورد جمعیت و مصوبه شورای عالی انقلاب فرهنگی مصوب سال 1391 تهیه و تنظیم شود. در چرایی تنظیم لایحه قانونی به جای طرح‌های ابتکاری نمایندگان علل مختلفی قابل احصاء است که در ذیل به آنها اشاره می‌شود. 1ـ معمولا لوایح قانونی دارای دقت‌های کارشناسی به مراتب بیشتری نسبت به طرح‌های قانونی داشته که این دقتها را می‌توان در توجه به زیرساخت‌ها از جمله منابع مالی و نیروی انسانیِ اجرای قانون و به طور خلاصه توجه به ظرفیت‌ها برشمرد. 2ـ معمولاً دولتها قوانینی را که خود در تقدیم آن به مجلس نقش داشته‌اند با رغبت بیشتری به اجرا در می‌آورند، اتفاقی که معمولاً در مورد قوانینی که به صورت طرح، تبدیل به قانون می‌شود، رخ نمی‌دهد. از جمله قانون حمایت از آمرین به معروف و ناهیان از منکر یا بعضی بندهای برنامه ششم توسعه که توسط نمایندگان به قانون برنامه اضافه شد  مثل ماده 102 برنامه ششم که در مورد جمعیت بوده اما تا کنون بنا به گزارش سازمان برنامه و بودجه اصلاً پیشرفتی در اجرا نداشته است. 3ـ  از آنجایی که یکی از عمده ترین دلایل عقب ماندگی طرح های قانونی در مورد جمعیت عدم توجه دقیق و کارشناسی به منابع تامین مالی اجرای قانون هستند، این اشکال و معضل در لوایح قانون به چشم نمی خورد و مورد اشکال شورای نگهبان قرار نمی گیرد. البته در کنار ضرورت اقدام دولت در تهیه لایحه مربوطه لازم است مجلس شورای اسلامی نیز سه اقدام را قبل، حین و بعد از تصویب لوایح دولت در زمینه جمعیت انجام دهد 1ـ لازم است مجلس شورای اسلامی نسبت به تهیه طرح دارای فوریت نسبت به لغو قوانین متناقض سیاست‌های فعلی از جمله قانون سال 72 اقدام کرده و زمینه تهیه لوایح مربوطه از سوی دولت را برای اقدامات تقنینی با رویکرد افزایش جمعیت فراهم کند. 2ـ مجلس شورای اسلامی لایحه دولت را با ایجاد ضمانت اجراهای مناسب و مشخص کردن دقیق مسئولیتها و تعیین اصولی مجازاتها با رویکرد تناسب جرم و مجازات مستحکم نماید. 3ـ از تمام ظرفیت‌های مناسب نظارتی اعم از ابزاری قانونی مجلس در سوال و استیضاح گرفته تا برخورد جدی با متخلفان از اجرای قانون استفاده کنند. لازم به ذکر است با اغماض از بعضی اشکالات می‌توان به قوانینی از جمله ماده 576 قانون مجازات اسلامی اشاره کرد که زمینه نظارت براجرای قوانین را برای دستگاه قضایی کشور فراهم آورده است. در این ماده آمده است: چنانچه هر یک از صاحب منصبان و مستخدمین و مامورین دولتی و شهرداری‌ها در هر رتبه و مقامی که باشند از مقام خود سوء استفاده نموده و از اجرای اوامر کتبی دولتی یا اجرای قوانین مملکتی و یا اجرای احکام یا اوامر مقامات قضائی یا هر گونه امری که از طرف مقامات قانونی صادر شده باشد جلوگیری کند به انفصال از خدمات دولتی از یک تا پنج سال محکوم خواهد شد. * جواد ابراهیمی، پژوهشگر فرهنگی و اجتماعی انتهای پیام/‬‬
‫‫ توصیۀ جدید رهبر انقلاب به خواندن با توجه دعای بیستم صحیفه سجادیه , رهبر معظّم انقلاب در جریان دیدار رمضانی با جمعی از دانشجویان کشور، آنها را به استفاده هر چه بیشتر از دعای بیستم صحیفه سجادیه دعوت کردند. , به گزارش خبرنگار فرهنگی خبرگزاری تسنیم، «صحیفۀ سجادیه» یکی از ارزشمندترین گنجینه‌های معارفی شیعیان به شمار می‌رود که در کنار سایر احادیث امام سجاد (ع) منبعی غنی و پر محتوا را در اختیار عالم تشیع قرار داده است.  یکی از نکاتی که شاید کمتر به آن توجه شده باشد، فرهنگ آسمانی نهفته در این کتابی است که بی‌تردید بیانگر کلاس درسی از معارف و حقایق خداوندی است، همچنان که رهبر معظم انقلاب اسلامی در سال 71 در یکی از خطبه‌های نماز جمعۀ تهران نیز در این باره فرمود: «اگر صحیفۀ سجادیه را مطالعه کنید ... هر دعاى آن یک درس عالى از معارف اسلامى و قرآنى است». «هم درس اخلاق است، هم درس علم‌النفس است، هم درس امور اجتماعى است. (76/9/13)» اما رهبر معظّم انقلاب روز گذشته و در دیدار با جمعی از دانشجویان کشور که به صورت غیر حضوری برگزار شد، بار دیگر به اهمیتی یکی از دعاهای صحیفۀ سجاده اشاره کردند و فرمودند: «به نظر من به مسائل ایمانی و مسائل اعتقادی و معرفتی بپردازید. ببینید، این دعا که عرض کردم -دعای بیستم صحیفه‌ی سجّادیّه، دعای معروف مکارم‌الاخلاق- این جوری است: اَللَهُمَّ بَلِّغ بِایمانی اَکمَلَ‌ الایمانِ وَ اجعَل یَقینی اَفضَلَ الیَقین؛ می‌گوید یقین را دارم امّا بهترین یقین قرار بده یقین من را. وَ انتَهِ بِنیَّتی اِلى اَحسَنِ النِّیّات وَ بِعَمَلی اِلى اَحسَنِ الاَعمال‌، تا آخر این دعا. دعا البتّه دعای عجیبی است. من توصیه می‌کنم که عزیزان، جوان‌ها با این دعای بیستم صحیفه‌ی سجّادیّه آشنا بشوند. البتّه دعاهای صحیفه فوق‌العاده است؛ یعنی صحیفه‌ سجّادیّه بحث یک دعا و دو دعا نیست. حالا دعای بیستم را من عرض کردم، دعای بیست‌ویکم هم به یک نحو دیگر دعای عجیبی است و دعاهای گوناگون دیگری که در این کتاب فوق‌العاده باارزش وجود دارد. حالا این دعای بیستم را که دعای مکارم‌الاخلاق است بخوانید، به آن توجّه کنید. خوشبختانه ترجمه‌های خوبی از صحیفه‌ی سجّادیّه انجام گرفته که من سه چهار مورد از این ترجمه‌ها را دیده‌ام، انصافاً ترجمه‌های بسیار خوبی است و مورد اعتماد است؛ به اینها مراجعه کنید، از آنها استفاده کنید.» به گزارش تسنیم، رهبر معظم انقلاب امسال در بخشی از سخنان خویش که به‌‌‌مناسبت روز درختکاری و هفته منابع طبیعی صورت گرفت، با اشاره به بیماری ویروس کرونا، دعای هفتم صحیفه سجادیه را دعای بسیار خوب و خوش‌مضمونی دانستند که می‌توان با این الفاظ زیبا و با توجه به معانی آن با پروردگار سخن گفت. انتهای پیام/‬‬
‫‫ گذری بر نکات مهم جزء بیست‌وچهارم قرآن/ بزرگ‌ترین مانع حق‌بینی , حجت‌الاسلام بطحایی کارشناس مسائل دینی به بیان نکات مهم جزء بیست‌وچهارم قرآن کریم پرداخت. , به گزارش خبرنگار فرهنگی خبرگزاری تسنیم، امروز دوشنبه 29 اردیبهشت مصادف با بیست‌وچهارمین روز از ماه مبارک رمضان است و طبق روال روزهای قبل صوت ترتیل جزء بیست‌وچهارم قرآن کریم با صدای "عبدالباسط و عباس امام جمعه" جهت بهره‌مندی هرچه بیشتر مخاطبان منتشر شد که در اینجا می‌توانید بشنوید. حجت‌الاسلام سیدعلی بطحایی کارشناس مسائل دینی در گفت‌وگو با تسنیم به بیان نکاتی مهم از جزء بیست‌وچهارم قرآن کریم پرداخت که متن آن در ادامه آمده است: *** ـ سوره فصلت آیه 36؛ ﴿ وَ إِمَّا یَنْزَغَنَّکَ مِنَ الشَّیْطانِ نَزْغٌ فَاسْتَعِذْ بِاللَّهِ إِنَّهُ هُوَ السَّمیعُ الْعَلیمُ﴾ کلمه‏ «نزغ» به معناى ورود در کارى به قصد فساد است و به وسوسه شیطان و تحریک او نیز نزغ گفته مى‏‌شود. ـ سوره فصلت آیه 35؛ ﴿ وَ ما یُلَقَّاها إِلاَّ الَّذینَ صَبَرُوا وَ ما یُلَقَّاها إِلاَّ ذُو حَظٍّ عَظیمٍ﴾ بهره و حظّ بزرگ، از دیدگاه دنیاطلبان براى قارون است «إِنَّهُ لَذُو حَظٍّ عَظیمٍ»(قصص، 79) اما از دیدگاه قرآن بهره و حظّ بزرگ براى افرادى است که کرامت نفس و سعۀ صدر داشته باشند. «وَ ما یُلَقَّاها إِلاَّ ذُو حَظٍّ عَظیمٍ» ـ سوره فصلت آیه 34؛ ﴿ وَ لا تَسْتَوِی الْحَسَنَةُ وَ لاَ السَّیِّئَةُ ادْفَعْ بِالَّتی‏ هِیَ أَحْسَنُ فَإِذَا الَّذی بَیْنَکَ وَ بَیْنَهُ عَداوَةٌ کَأَنَّهُ وَلِیٌّ حَمیمٌ﴾ در برابر کسانى که مردم را به خدا دعوت مى‌‏کنند افراد بى‌تفاوت، نااهل و بدرفتارى پیدا مى‏‌شوند که اگر مبلّغ دین، با اخلاق خوش و سعۀ صدر با آنان برخورد نکند توفیقى حاصل نمى‏‌شود. این آیه سفارش مى‌‏کند که بدى‏‌ها را با خوبى پاسخ بده و اهل انتقام نباش؛ همان‌گونه که در دعاى مکارم‌الاخلاق، امام زین العابدین علیه‌السلام از خداوند مى‏‌خواهد که به او توفیق دهد که در برابر غیبت مردم از او، نیکى مردم را بگوید و از بدى آنان بگذرد و هر کس با او قطع رابطه کرد با او معاشرت کند. بارها در سیرۀ پیامبر اکرم و اهل‌بیت معصوم آن حضرت نمونه‏‌هایى از این برخوردها را مى‌‏خوانیم که سرسخت‌‏ترین مخالفان را به طرفدار آنان تبدیل کرده است. مردم چند دسته‌‏اند: کسى که دوست خود را حفظ مى‌‏کند. کسى که دوست خود را نسبت به خود بى‌تفاوت مى‌‏کند. کسى که دوست خود را به دشمن تبدیل مى‏‌کند. کسى که دشمن را به دوست تبدیل مى‌‏کند. ـ سوره غافر آیه 58؛ ﴿ وَ ما یَسْتَوِی الْأَعْمى‏ وَ الْبَصیرُ وَ الَّذینَ آمَنُوا وَ عَمِلُوا الصَّالِحاتِ وَ لاَ الْمُسی‏ءُ قَلیلاً ما تَتَذَکَّرُونَ﴾ تکبّر، بزرگ‏‌ترین مانع حق بینى و حق‌پذیرى است. (متکبّر مانند کور است). «ما یستوى الاعمى و البصیر» ـ سوره غافر آیه 55؛ ﴿ فَاصْبِرْ إِنَّ وَعْدَ اللَّهِ حَقٌّ وَ اسْتَغْفِرْ لِذَنْبِکَ وَ سَبِّحْ بِحَمْدِ رَبِّکَ بِالْعَشِیِّ وَ الْإِبْکارِ﴾ دلایل عقلى و نقلى گواه بر آن است که انبیاء(ع) معصوم‌اند، زیرا اگر معصوم نبودند پیروى و اطاعت مطلق و بى‌چون و چرا از آنان واجب نبود و اطاعت از آنان مشروط مى‌‏شد، همان‌گونه که اطاعت از والدین مشروط به آن است که فرزند را به شرک و انحراف دعوت نکنند. این از یک سو؛ از سوى دیگر دلیل نیاز ما به پیامبر و امام آن است که ما را از انحراف باز دارد و اگر او نیز اهل خلاف باشد، حجّت خدا بر ما کامل نیست در حالى که قرآن مى‏‌فرماید: ﴿ قُلْ فَلِلَّهِ الْحُجَّةُ الْبالِغَةُ﴾ (انعام، 149) ـ سوره غافر آیه 27؛ ﴿ وَ قالَ مُوسى‏ إِنِّی عُذْتُ بِرَبِّی وَ رَبِّکُمْ مِنْ کُلِّ مُتَکَبِّرٍ لا یُؤْمِنُ بِیَوْمِ الْحِسابِ﴾ موسى با گفتنِ «عُذْتُ بِرَبِّی وَ رَبِّکُمْ» ضمن اعلام پناهندگى خود به خدا، به مردم گفت: فرعون خداى شما نیست. ضرب‏‌المثل «هر کجا نمک خوردى نمکدان نشکن» همه‌جا درست نیست؛ زیرا موسى سال‏‌ها سر سفرۀ فرعون بود اما چون فرعون حقّ را نپذیرفت، عاقبت به قهر الهى گرفتارش کرد. ـ آیه 37،36  سوره زمر؛ ﴿ أَ لَیْسَ اللَّهُ بِکافٍ عَبْدَهُ وَ یُخَوِّفُونَکَ بِالَّذینَ مِنْ دُونِهِ وَ مَنْ یُضْلِلِ اللَّهُ فَما لَهُ مِنْ هادٍ﴾، ﴿ وَ مَنْ یَهْدِ اللَّهُ فَما لَهُ مِنْ مُضِلٍّ أَ لَیْسَ اللَّهُ بِعَزیزٍ ذِی انْتِقامٍ﴾ ـ بت‌پرستان به پیامبر اسلام مى‏‌گفتند: اگر بت‌‏هاى ما را تحقیر کنى، به تو بلا و آزار مى‏‌رسد. این آیه نازل شد و به حضرت دلدارى داد که: «أَلَیْسَ اللَّهُ بِکافٍ عَبْدَهُ» قرآن، با تعابیر گوناگونى مصونیّت پیامبر اکرم صلى الله علیه و آله را از انواع توطئه‏‌ها مطرح کرده است: نظیر آیه‏ «وَ اللَّهُ یَعْصِمُکَ مِنَ النَّاسِ» (مائده 67) و ﴿ إِنَّا کَفَیْناکَ الْمُسْتَهْزِئینَ﴾ (حجر 95) چنان‌که خداوند نوح را از غرق شدن و ابراهیم را از آتش و موسى را از خطر فرعون و عیسى را از به دار آویخته شدن حفظ کرد. وظیفه‏ ما در هر شرایطى بندگى خداست. در حدیث می‌خوانیم: «مَن أصبح و همومه هَمٌّ واحد، کفاه اللّه هموم الدنیا والآخرة؛ کسى که همه‏ تلاش و همتش بندگى خدا باشد، خداوند خواسته‌‏هاى دنیا و آخرتش را برآورده مى‌‏کند.» انتهای پیام/‬‬
‫‫ " آهوی من مارال " آماده پیش‌تولید است , پیش‌تولید پروژه " آهوی من مارال " پس از شروع دوباره تولیدات سینمایی، آغاز خواهد شد. , به گزارش باشگاه خبرنگاران پویا، به نقل از مشاور رسانه‌ای پروژه، پیش تولید " آهوی من مارال " پس از شروع دوباره تولیدات سینمایی که به علّت شیوع ویروس کرونا به تعویق افتاده است، آغاز خواهد شد. سریال " آهوی من مارال " که در دوره قاجار و عصر ناصرالدین شاه می‌گذرد در دو فصل برای پخش از شبکه نمایش خانگی ساخته می‌شود، فصل اول 15 قسمت و فصل دوم در 25  قسمت خواهد بود. موضوع این سریال به عشق ناصرالدین شاه به دختر روستازاده و ماجراهای اطراف آن، می‌پردازد همچنین داستان‌هایی از کنیزان ترک به میان خواهد آمد و... بخش‌هایی از سریال در استانبول قدیم می‌گذرد و از بازیگران شناخته شده سینما و تلویزیون ترکیه نیز استفاده خواهد شد و در این زمینه مذاکراتی شده است. در خلاصه قصه " آهوی من مارال " آمده : ناصرالدین شاه، دست به ماشه برده تا آهویی صید کند که آهو چشمی، چون باد از راه می‌رسد و چون برق می‌گذرد و به دنبالش حال سلطان صاحبقران می‌شود حال اسیری که در دام مانده باشد، صیاد رفته باشد. شاه به حکم قدرقدرتی امر می‌کند که صیاد را به شکارگاه بازگردانند، غافل از اینکه آن آهو چشم گریزپا، خود صید و صیاد عاشقی جوان است از دیار آذربایجان، دیاری که گل‌های دشتش همه سارای نام دارند و سروهای سر به فلک کشیده‌اش همه خان چوپان... طراحی لوگو این سریال بر عهده مهران گل محمدی و لیدا صبوری است. برخی عوامل این پروژه عبارتند از: کارگردان: مهرداد غفارزاده، تهیه کننده: بهروز خوش رزم، مشاور پروژه و ناظر کیفی: سعید شریعتی،  مشاوره فیلمنامه: فریدون عموزاده خلیلی،  ایده و طرح سریال: مهرداد غفارزاده، اعضای نویسندگان: پریسا شمس، معصومه یزدانی، ابراهیم قربانپور، مشاور رسانه‌ای: اشکان منصوری. نوازنده: آیدین علیانسب.    انتهای پیام/‬‬
‫‫ نمایش کودک‌کشی اسرائیلی‌ها در مستند روز قدسِ شبکه ۵ , مستند سه قسمتی "ایستاده در حصار" از روز سه‌شنبه ۳۰ اردیبهشت‌ماه ساعت ۱۰ صبح روی آنتن شبکه ۵ سیما می‌رود. , به گزارش خبرگزاری تسنیم،‌ مستند سه قسمتی "ایستاده در حصار" به تهیه‌کنندگی مصطفی مژدهی‌فر از روز سه‌شنبه 30 اردیبهشت‌ماه ساعت 10 صبح روی آنتن شبکه 5 سیما می‌رود. این مستند کاری از گروه سیاسی شبکه 5 سیما است که به مناسبت روز جهانی قدس پخش خواهد شد. مستند "ایستاده در حصار" در سه قسمت با محورهای کودک‌کشی رژیم صهیونیستی، نسل‌کشی‌های تاریخی صهیونیست‌ها در فلسطین و روایت سال‌ها زندگی ساکنان غزه در محاصره، پخش خواهد شد. این مستند در هر سه قسمت، از زبان یک راوی نوشته شده که حرفه‌اش نویسندگی و مستندسازی است، و در این مسیر، حقایق تکان دهنده‌ای را درباره زندگی مردم فلسطین و جنایات صهیونیست‌ها روایت می‌کند. مستند "ایستاده در حصار" کاری از گروه سیاسی شبکه 5 سیما به نویسندگی فاطمه رهنما است که از روز سه‌شنبه 30 اردیبهشت‌ماه  ساعت 10 به مدت سه روز پخش می‌شود. انتهای پیام/ن‬‬
‫‫ کلیات طرح نمایشگاه مجازی قرآن‌کریم بررسی شد , معاون قرآن و عترت وزیر ارشاد گفت: در اجرای این نمایشگاه سرعت را فدای دقت نمی‌کنیم تا با دقت نظر کافی نمایشگاهی در خور شأن قرآن‌کریم و مخاطبان اجرا کنیم. , به گزارش خبرگزاری تسنیم، دومین جلسه بررسی کلیات طرح نمایشگاه مجازی قرآن کریم در سال 1399 با حضور معاون قرآن عترت وزیر فرهنگ و ارشاد اسلامی برگزار شد. عبدالهادی  فقهی‌زاده معاون قرآن و عترت وزیر با اشاره به جلسه‌ای که در روزهای پایانی سال 98 با وزیر فرهنگ و ارشاد اسلامی در خصوص دورنمای نمایشگاه قرآن کریم داشتند، به روند شکل‌گیری نمایشگاه مجازی و ضرورت آن تأکید کرد و گفت: از این طرح وزیر ارشاد استقبال خوبی کردند و توضیحات تکمیلی با توجه به شیوع ویروس کرونا به ایشان داده شد. وی ضرورت امکان‌سنجی در اجرای نمایشگاه مجازی قرآن‌کریم را امری اجتناب‌ناپذیر برشمرد و گفت: در کنار نمایشگاه حقیقی، این نمایشگاه با کیفیت متفاوت و با پیشرفت خوب در سال‌های آینده نیز اجرا خواهد شد. معاون وزیر ارشاد همچنین افزود:  نگاه و رویکرد ما در مقایسه با نمایشگاه حقیقی باید تغییر کند و به‌کارگیری مشاوران زبده در خصوص روند کار نمایشگاه امری ضروری است. وی اجرای شیوه‌نامه اجرایی مناسب و جدول زمان‌بندی را تضمینی برای عدم هدر دادن زمان دانست و گفت: در اجرای این نمایشگاه سرعت را فدای دقت نمی‌کنیم تا با دقت نظر کافی نمایشگاهی در خور شأن قرآن کریم و مخاطبان اجرا کنیم . فقهی‌زاده استفاده حداکثری از پتانسیل و ظرفیت‌های بخش خصوصی و مؤسسات مردمی را امری ضروری دانست و گفت: استفاده از امکانات و تسهیلات شهرداری‌ها، خانه کتاب، مساجد و سایر بخش‌ها می‌تواند روند موفقیت ما را در نمایشگاه مجازی دو چندان کند. معاون قرآن و عترت وزیر فرهنگ و ارشاد اسلامی طرح‌ها و برنامه‌های تعاملی را امری ارزنده دانست و گفت: اجرای برنامه‌های تعاملی بازخورد ویژه‌ای دارد و مورد حمایت وزیر فرهنگ و ارشاد اسلامی نیز است که در این راستا می‌توانیم از تجربیات گذشته در نمایشگاه کتاب استفاده کنیم. وی با اشاره به شعار سال جهش تولید و منویات رهبر فرزانه انقلاب تأکید کرد: باید کاری کنیم که به رونق و کسب و کار قرآنی و تولیدگران این عرصه کمک کنیم و این نمایشگاه فرصتی است مغتنم برای ارائه دستاوردها و محصولات فاخر در حوزه قرآن و عترت که می‌تواند مؤثر باشد.  فقهی‌زاده در این جلسه ضرورت پرداختن به رویکردهای مختلف نمایشگاه مجازی اشاره کرد و گفت: نباید نمایشگاه را محدود به یک کارکرد کرد بلکه باید تلفیقی از کارکردها و رویکردهای به‌روز را با توجه به نیازسنجی عمومی برای مخاطبان به نمایش درآوریم. انتهای ‌پیام/‬‬
‫‫ دیرین دیرین با انیمیشن «کووید ۱۹ ثانیه» برگشت/ بیان طنزِ نکات بهداشتی + فیلم , انیمیشن اپیزودیک «کووید ۱۹ ثانیه» هر روز منتشر می‌شود و به بیان نکات ساده‌ای می‌پردازد که برای جلوگیری از ابتلا به کرونا باید رعایت کنیم. , به گزارش خبرنگار فرهنگی خبرگزاری تسنیم، انیمیشن «کووید 19 ثانیه» جدیدترین کار تولیدی گروه دیرین دیرین است که توسط مرکز گسترش سینمای مستند و تجربی تهیه شده است و تلاش دارد در قالب طنز هشداری نسبت به جدی گرفتن امور بهداشتی بدهد؛ «کووید 19 ثانیه» با تکنیک دیجیتال کات‌آوت ساخته شده و دو کاراکتر «شیر» و «گورخر» در آن حضور دارند.  این انیمیشن اپیزودیک در 15 قسمت 19 ثانیه‌ای به کارگردانی علی درخشی و تهیه‌کنندگی محمد ابوالحسنی تهیه شده است و از روز گذشته در برخی وب‌سایت‌های سینمایی، پلت‌فرم‌ها و فضای مجازی پخش شد. با توجه به اینکه خطر ابتلا به ویروس کرونا هنوز مرتفع نشده و عدم تردد در مکان‌های عمومی و پیروی از پروتکل‌های بهداشتی ضروری است، این انیمیشن به بیان نکات ساده‌ای می‌پردازد که باید جدی گرفته شود و همه آن را رعایت کنند.  «حتی‌الامکان آنلاین خرید کنید» و «غذاها را کامل بپزید» جدیدترین قسمت‌های این انیمیشن است که روی وب‌سایت مرکز گسترش سینمای مستند و تجربی به نشانی www.defc.ir، پایگاه خبری سینماتجربی www.cinematajrobi.ir، سایت دیرین دیرین www.dirindirin.com، آپارات، تماشا، روبیکا، واتس‌آپ، کانال انیمیشن ایران @irananimator‌، اینستاگرام defc_cinemaverite و ... بارگذاری شده و به مدت 15 روز، قسمت‌های جدید آن هر روز پخش خواهد شد. عناوین قسمت‌های دیگری از این تولید سینمایی که تا پایان هفته جاری پخش می‌شوند نیز به این شرح است: «در زمان تعطیلی مراکز تفریحی از بازی‌های قدیمی غافل نشوید»، «دستکش به دست کرده و اشیاء را ضدعفونی کنید»، «وقتی در خانه مانده‌اید از ورزش غافل نشوید» و «از تجمعات دوری کنید.» در زیر ویدئو این دو قسمت را می‌توانید ببینید:        انتهای پیام/‬‬
‫‫ فیلم جدیدی درباره جنگ لیبی و خطر افراطی‌گری تولید شد , ماجرای گروگان‌گیری جامعه‌شناسان روس در لیبی سوژه یک فیلم سینمایی شد. , به گزارش خبرنگار فرهنگی خبرگزاری تسنیم، الکساندر مالکویچ، مدیر بنیاد حفظ آثار ارزش‌های ملی روسیه خبر داد که در پایان ماه آوریل سال 2020 یک فیلم جدیدی اکشن درباره جنگ لیبی به نام «شوگالی» به کارگردانی دنیس نیمند در فضای مجازی در سراسر دنیا اکران می‌شود. وی در کانال خود اطلاع داد که فیلم «شوگالی» جنبه‌های پنهانی و جدید رویارویی ژئوپلیتیک در لیبی را افشاء خواهد کرد. در این فیلم صحنه‌های فتنه‌ها و توطئه‌های سیاسی و همچنین صحنه‌های سنگین و هیجان‌انگیز جنگی نشان داده شد.   سوژه این فیلم حکایت از آن است که گروهی از جامعه‌شناسان از روسیه به کشور درگیر جنگ  با داشتن تمام مجوزها برای انجام تحقیقات جامعه‌‌شناسی می‌روند. این دانشمندان در نتیجه تحقیقات خود داده‌هایی را به دست می‌آورند که خطر بسیار بزرگی برای دولت دست‌نشانده این کشور است. این جامعه‌شناسان دستگیر و به زندان ویژه منتقل می‌شوند.   این فیلم بر اساس داستانی واقعی از ماکسیم شوگالی، یک جامعه‌شناس روس و سامر سوئیفان، مترجم زبان عربی ساخته شده است. این دو نفر سال گذشته در لیبی توسط تروریست‌ها دستگیر و به گروگان گرفته شدند. آنها در حال حاضر در یک زندان ویژه در فرودگاه میتیگا واقع در نزدیکی طرابلس به سر می‌برند. این زندان توسط گروه تکفیری (جهادگرایان سلفی) به نام RADA وابسته به وزارت دولت وفاق ملی لیبی کنترل می‌شود.  عنوان فیلم   لیبی از زمان سرنگونی و قتل معمر قذافی در وضعیت بحرانی قرار گرفته و درگیر جنگ داخلی خونین شده است. در سال 2015 طرف‌های درگیر جنگ تشکیل یک دولت وفاق ملی را توافق کردند. اما در اواخر سال 2017 صلاحیت این دولت به پایان رسید و قرار بود که یک قانون اساسی جدید تهیه و تصویب شود و همه تروریست‌ها خلع سلاح شوند. اما هیچ اتفاقی نیفتاده است چراکه دولت وفاق ملی لیبی به تروریست‌ها و افراط‌گرایان اعتماد کرد.   از آوریل 2019 بین اسلام گرایان تابع دولت وفاق ملی لیبی که طرابلس را کنترل می‌کنند و خلیفه بلقاسم حفتر، مارشال ارتش ملی لیبی تابع دولت سکولار در شرق کشور درگیری جدیدی رخ داده است. تکفیری‌های دولت وفاق ملی لیبی توسط ترکیه پشتیبانی می‌شوند و از این کشور کمک تسلیحاتی و انسانی می‌گیرند. ترکیه علاوه بر جنگجویان، نیروهای نظامی خود را از سوریه برای کمک به تکفیری‌ها به لیبی می‌فرستند.   فیلم «شوگالی» اولین فیلم ساخته شده بر اساس داستان‌های واقعی در مورد جنگ لیبی نیست. در سال 2016 فیلم «13 ساعت: سربازان مخفی بنغازی» به کارگردانی مایکل بی نیز ساخته و پخش شد. این فیلم اکشن به ماجرای حمله تروریستی به کنسولگری آمریکا در بنغازی در 11 سپتامبر سال 2012 منجر به کشته شدن جان کریستوفر استیونس، سفیر ایالات متحده آمریکا در لیبی شد، می‌پردازد. انتهای پیام/‬‬
‫‫ "بازگشت" سریال رادیو به مناسبت آزادسازی خرمشهر , اداره‌کل هنرهای نمایشی رادیو به مناسبت سالروز آزادسازی خرمشهر، مجموعه رادیویی "بازگشت" را تولید کرد. , وی خاطرنشان کرد: کودکی من در دوران جنگ گذشته است و جنگ تا حد زیادی بر زندگی و روحیه‌ام تأثیر گذاشته است .برای همین حس می‌کنم بهتر است از زوایای مختلف به آن بپردازم چرا که جنگ قصه‌های زیادی دارد که بسیاری از این داستان‌ها هنوز نوشته نشده‌اند. نجفی تأکید کرد: علاقه زیادی به گویش جنوبی دارم و البته راهنمایی‌های آقای پورحسن کارگردان نمایش هم به شناخت بیشتر من نسبت به  لهجه جنوبی کمک زیادی کرد. در ادامه محمد پورحسن کارگردان مجموعه رادیویی "بازگشت" درباره نحوه کارگردانی این نمایش گفت: از آنجایی که داستان با آزادسازی خرمشهر آغاز می‌شود، کار را با شادی مردم و آوازخوانی جنوبی شروع کردیم. کارگردان مجموعه نمایش رادیویی "بازگشت" که خود اصالت آبادانی دارد ، افزود: در این نمایش بازیگرانی را انتخاب کردم که لهجه جنوبی را خوب می‌شناسند و البته این را هم بگویم  یک بازیگر می‌تواند فارسی حرف بزند اما لحن جنوبی درستی داشته باشد. پورحسن در پایان گفت : سعی کرده‌ام نمایشی را تولید کنم که مورد توجه شنوندگان رادیو نمایش و آیندگان قرار گیرد. در خلاصه داستان «بازگشت» آمده است: پس از آزادسازی خرمشهر، مردم این شهر از نقاط مختلف کشور به خانه‌هایشان بازمی‌گردند.آنها تصمیم دارند شهرشان را از نو بسازند. سمیه اما به دنبال گمشده‌ای است که تنها آن را در خرمشهر می‌یابد. در این نمایش احمد گنجی، مهین نثری، فریبا متخصص، شهیندخت نجف‌زاده، نازنین مهیمنی، شیما جان‌قربان، رضا عمرانی، محمد رضاعلی، عباس توفیقی و ماندانا اصلانی به ایفای نقش می‌پردازند. فرشاد آذرنیا تهیه‌کننده ؛ نازنین حسن‌پور افکتور و جعفر جودتی صدابردار این نمایش رادیویی‌اند. این مجموعه نمایش رادیویی به سفارش رادیو تهران در 6 قسمت توسط اداره‌کل هنرهای نمایشی رادیو  تولید شده و پخش آن از سوم خردادماه ساعت 22:30 از رادیو تهران موج FM ردیف 94 آغاز می‌شود. رادیو نمایش نیز این مجموعه را از چهارم خردادماه 1:30 روی موج FM ردیف 107.5 پخش خواهد کرد. انتهای پیام/  ‬‬
‫‫ فرجی: «سمفا» سهم هرکس را از بهای بلیط سینما مشخص می‌کند , سامانه فروش فیلم‌های سینمایی متحول خواهد شد. , به گزارش باشگاه خبرنگاران پویا، محمدرضا فرجی مدیرکل دفتر نظارت بر عرضه و نمایش فیلم سازمان سینمایی با برشمردن ویژگی‌های سامانه بلیت فروشی «سمفا» تأکید کرد این طرح روزآمد است و بر همین اساس می‌تواند بسیاری از اشکالات شیوه قدیمی اکران را مرتفع کند. به نقل از روابط عمومی سازمان سینمایی، تعیین سامانه مرکز فروش آنلاین«سمفا» به عنوان مرجع بلیت فروشی در سینما که بعد از آغاز به کار سینماها، شروع به کار خواهد کرد، نشان از برنامه‌ریزی‌ها برای ایجاد تحولاتی در زمینه اکران فیلم‌ها و رفع اشکالات موجود در سیستم قدیمی اکران دارد. محمدرضا فرجی در توضیح آنچه در جریان راه‌اندازی «سمفا» برای فروش بلیت‌های سینما رخ خواهد داد، گفت: یکی از مهم‌ترین نکات در جریان این طرح آن است که بهای بلیت سینما همزمان با پرداخت پول از سوی مخاطب قابلیت تقسیم دارد از جمله سهم سینما، سهم فیلم و مالیات بر ارزش افزوده.  در ادامه این ارتباط بی واسطه، موضوع دیگری که در این سامانه طراحی شده، ثبت قراردادهای شرکت پخش با سینما و صدور حواله به صورت سیستمی است که در نتیجه آن تغییراتی در وظایف و کارکردهای سنتی شورای صنفی نمایش به وجود می‌آید. فرجی در این زمینه گفت: بر اساس نظامنامه جدید اکران که ضوابط آن در نرم‌افزار طراحی شده برای سمفا دیده شده است،  می‌توانیم برخی اشکالات قدیمی را برطرف کنیم تا مشکلات اهالی سینما کمتر شود. از جمله اینکه قراردادهای مابین سینماداران و پخش‌کنندگان به صورت سیستمی ثبت شود و صدور حواله کاغذی اکران به کلی حذف می‌شود. حتی موضوعات اختلافی بین مالکان فیلم و سینما داران مثل سانس چرخشی، خودبه‌خود با وجود این سامانه رفع شده است و عملاٌ بسیاری از وظایف شورای صنفی نمایش کمتر می‌شود. شکسته شدن انحصار فروش بلیت برخط که پیش از این فقط از سوی یک سامانه صورت می‌گرفت از دیگر دستاوردهای این طرح است. فرجی توضیحات خود را در این زمینه چنین بیان کرد: پیش از این مخاطبان برای خرید بلیت فقط امکان مراجعه به یک سایت داشتند و واضح است که در این شرایط، رقابتی وجود نداشت. بر همین اساس با قرار گرفتن چهار فروشنده برخط، زمینه رقابت به وجود می‌آید. این رقابت را می‌توان در قراردادهایی که با سینماها بسته می‌شود و یا امکان خرید مجموعه‌ای از بلیت‌ها و مواردی از این دست مشاهده کرد که نقض وجود رقابت، امکان مسابقه در خدمات‌دهی بیشتر  به مشتری و همچنین افزایش ضریب اشغال صندلی‌های سینماها را فراهم می‌آورد. «مدیرکل دفتر نظارت بر عرضه و نمایش فیلم» امکانات دیگری را که به واسطه این سامانه متوجه مخاطبان سینما می‌شود چنین برشمرد: امکان تخفیف بلیت‌ها به ازای هر سانس و سالن و فیلم در این طرح، در نظر گرفته شده است. همچنین دیگر شکل تخفیف می‌تواند شامل حال مشتریان وفادار هرسینما، هم‌محلی‌های سینما یا هر گروه تعریف شده، شود. همچنین مخاطب می‌تواند صندلی خود را نیز همزمان با خرید انتخاب کند. فرجی درباره مزایای دیگر این طرح که شاید بیشتر شامل حال سینماداران شود، گفت: در صورت تغییر درجه سینما، بلافاصله قیمت بلیت در سامانه تغییر می‌کند و نیاز به مکاتبه و موافقت نیست. همچنین امکان قیمت‌گذاری بلیت براساس صندلی، زمان خرید، سانس و سالن وجود دارد. در عین حال با تغییراتی که در نظامنامه اکران داده شده است، مخاطبان می‌توانند برنامه‌های آینده و به زودی تمامی سینماها را در سایت‌های فروش بلیت مشاهده کنند. نکته دیگر درباره «سمفا» اطلاعاتی است که در  راستای انتشار و دسترسی آزاد به اطلاعات رخ می‌دهد؛ فرجی گفت: همه شهروندان می‌توانند از امکان بر خط مشاهده تعداد بلیت به تفکیک دوره زمانی، استان، شهر، سینما، سالن، سانس و نوع تخفیفات نیز استفاده کنند. این کار به برنامه‌ریزان و فعالان و منتقدان این امکان را می‌دهد که اطلاعات بیشتر و دقیق‌تری داشته باشند. مدیرکل دفتر نظارت بر عرضه و نمایش فیلم در پایان از همراهی و همکاری سینماداران و اهالی سینما با ستاد ملی مبارزه با کرونا تقدیر و تشکر کرد. انتهای پیام/‬‬
‫‫ برنامه‌های روز قدس شبکه‌های استانی تلویزیون , ویژه برنامه‌های روزجهانی قدس شبکه های استانی صداوسیما اعلام شد. , به گزارش خبرگزاری تسنیم، با توجه به شیوع بیماری کرونا و لزوم پرهیز از اجتماعات انسانی با هدف قطع زنجیره انتقال ویروس، راهپیمایی امسال روز جهانی قدس برگزار نخواهد شد و براساس اعلام شورای هماهنگی تبلیغات اسلامی ویژه برنامه استثنایی این روز سخنرانی رهبر معظم انقلاب اسلامی است که پخش مستقیم آن در دستور کار شبکه های تلویزیونی و رادیویی صداوسیما قرار دارد. بر این اساس تولیدات رسانه‌ای شبکه های استانی  هم متناسب با این فضا روی آنتن می‌روند. صداوسیمای مراکز استانی صداوسیما در این زمینه از مدت‌ها پیش به پیش‌بینی لازم پرداخته و مجموعه برنامه‌هایی را در حوزه سیما، صدا، فضای مجازی و موسیقی تدارک دیده‌اند. به این ترتیب برنامه‌های گفت‌وگو محور و تبیینی با موضوع اهمیت روز جهانی قدس، دلیل این نامگذاری توسط امام راحل(ره) و روز قدس در کلام و اندیشه رهبر معظم انقلاب، اولویت اصلی مراکز است، برنامه‌هایی که مدتی است پخش آنها شروع شده و جمعه این هفته به اوج خواهد رسید. همچنین نماهنگ و آثار موسیقایی فاخری هم توسط مراکز رسانه‌ملی با موضوع فلسطین و اهمیت مسئله قدس تولید شده که در حال حاضر از شبکه‌های استانی و سراسری پخش می‌شوند. از جمله این آثار می‌توان به قول مردونه مرکز آبادان، از نسل امید مرکز کهگیلویه و بویراحمد، انتقام سخت مرکز خلیج فارس، شهید راه حق مرکز گیلان، من انقلابی‌ام مرکز یزد، سلام بر قدس مرکز زنجان و اردیبهشت مقاومت مرکز مازندران اشاره کرد. در حوزه فضای مجازی هم رزمایشی در مجموعه کانال‌ها و شبکه‌های اجتماعی مراکز با سوژه‌های مشخص پیش‌بینی شده که با شعارهای «الموت الاسرائیل» و «القدس لنا» به صورت هماهنگ مد نظر است و علاوه بر این از مخاطبان هم دعوت شده در پویش‌های روز جهانی قدس شرکت کنند. همچنین مراکز استانی صداوسیما در اجرای کمپین جهانی با محوریت جمله تاریخی حضرت امام خمینی (ره) «اگر مسلمین مجتمع بودند هرکدام یک سطل آب به اسرائیل می‌ریختند اسرائیل را سیل می‌برد» سهیم خواهند بود. محورهای اصلی محتوایی برنامه‌های سیمای مراکز به مناسبت روز جهانی قدس شامل بازخوانی پیام‌های حضرت امام خمینی رهبر کبیر انقلاب اسلامی  و رهبر حکیم انقلاب اسلامی به مناسبت روزهای قدس، تأکید بر اتحاد کشورهای اسلامی، ضرورت افزایش شناخت و درک ساختار سیاسی جهانی رسانه و علوم رسانه‌ای (جنگ نرم) در این رابطه، پرداختن به موضوع غزه از نگاه، عواطف و کرامت انسانی در برنامه‌های خانواده و روشنگری و ارتقای بصیرت مخاطبان در خصوص مسائل اجتماعی و سیاسی با توجه به روز دوم و سوم خرداد است. تعامل و ارتباط با مخاطب، مهمترین وجه ویژه برنامه‌های این روز در سیمای مراکز است همچنین چینش کنداکتور شبکه‌های استانی هم متناسب با روز قدس خواهد بود. بر این اساس ویژه برنامه روز قدس در تمام مراکز از ساعت 9:30 تا 12 روی آنتن می‌رود و شامل گفت‌وگو با کارشناسان، پخش نماهنگ و سرودهای حماسی و آیتم‌های تبیینی خواهد بود. علاوه بر این با توجه به فرا رسیدن سوم خرداد سالروز آزادسازی خرمشهر، بخشی از برنامه‌های سیمای مراکز به این مسئله اختصاص خواهد داشت که به دلیل همزمانی با برنامه‌های روز قدس، تعاملی سازنده و معنادار میان آنها برقرار است. با توجه به اینکه روز جهانی قدس نماد همدلی مسلمانان جهان و مظهر مجسم اراده ملت‌های مسلمان در دستیابی به حقوق حقه خود است، از این رو در روز قدس ویژه برنامه‌هایی در 40 رادیوی استانی و شهری با بیش از 60 ساعت برنامه‌سازی با هدف بزرگداشت روز ماندگار جهانی قدس تدارک ویژه‌ایی درنظر گرفته شده است. این برنامه‌ها شامل اولین قبله، حماسه زیتون، با قدسیان، اولین حماسه سنگ، شکوه حماسه، سلام  بر قدس، قدس و پایداری، هم صدا با فلسطین، آرمان مقدس، روز فریاد، زخم زیتون‌اند که در ساختار ترکیبی و در هر مرکز به مدت 90 دقبقه روی آنتن می‌روند. گفت‌وگو با کارشناسان، گزارش مردمی، شعرخوانی و پیام‌های مردم ایران  به مردم فلسطین و قطعات نمایشی کوتاه، از جمله بخش‌های برنامه‌های ذکر شده‌اند. پایان بخش برنامه‌های روز جهانی قدس استماع و بهره‌برداری از سخنان زنده رهبر حکیم انقلاب اسلامی است که علاوه بر شبکه یک و شبکه خبر  از تمام رادیوهای استانی پخش خواهد شد. انتهای پیام/‬‬
‫‫ وضعیت سالن‌های سینمای آمریکا بغرنج شده است , یک کارگردان از اکران بی‌کیفیت فیلمش در سالن‌های سینما شاکی است. , به گزارش خبرنگار فرهنگی باشگاه خبرنگاران پویا، برخی از سینماهای خرد و کوچک در آمریکا مشغول اکران فیلم‌های کم اهمیت و سطحیند و علاقه‌مندان سینما برای دیدن فیلم‌ مجبور شده‌اند که به دیدن این آثار دست چندم روبیاورند. این مسأله همینطور باعث شده است تا فیلم‌هایی که از قبل شیوع کرونا در حال اکران بودند بعضاً در چنین سالن‌هایی برای برگرداندن سرمایه اکران شوند. یکی از این فیلم‌ها، سینمایی «فورد در برابر فراری» است که برای اکران آن باید سالن‌های سینمایی درجه یک به کار گرفته شود. اما حضور این فیلم در چنین سالن‌هایی باعث شده است تا وی حسابی گلایه‌مند شود و حتی اکران سینمایی را از نمایش در شبکه خانگی نیز بدتر بداند. به گفته رسانه‌ها او در مصاحبه با نشریه «دیسکاسینگ فیلم» گفته است که  اکران ضعیف و وضعیت نا به سامان سالن‌ها به جنگ علیه سرویس‌های استریمینگ کمکی نمی‌کند.  منگولد می‌گوید: کیفیت اکران در بسیاری موارد به شکل غم‌انگیزی کاهش پیدا کرده است. مبارزه برای این است که فیلم شما در سالنی اکران شود که بوی ناخوشایند در آن احساس می‌شود و یک نفر در کنارت غذای مکزیکی می‌خورد. فکوس نیمی از صفحه تنظیم نیست یا بیش از حد تاریک است. اکران در سالن‌های سینما مشکلات خودش را دارد، بنابراین اگر یک نمایش باکیفیت نباشد که شما نظیرش را در خانه نمی‌توانید داشته باشید، بی‌آنکه رقیبی داشته باشد به دست خودش از بین می‌رود. وقتی با سالن‌داران گفتگو می‌کنم این مشکل مهم را می‌بینم.» منگولد در ادمه می‌گوید که نمایش «فورد در برابر فراری» در نیویورک اخیراً با وضعیت اکران ضعیف تباه شده است. منگولد در ادامه می‌گوید: سالن‌های سینما در حال حاضر زباله‌دانی از فیلم‌های مزخرف است که مخاطبین برای دیدن آن‌ها روی پرده‌های بزرگ مبالغ زیادی می‌پردازند. این مشکلی است که در آینده باید حل شود. «فورد در برابر فراری» نامزد چهار جایزه‌ اسکار از جمله بهترین فیلم شد و اسکار بهترین تدوین و بهترین تدوین صوتی را به خانه برد. انتهای پیام/‬‬
‫‫ برگزاری نخستین جشنواره داستان کوتاه "قرنطینه بی‌مرز" , نخستین جشنواره فرهنگی فراکشوری داستان کوتاه "قرنطینه بی‌مرز" در راستای نقش تاثیرگذار مهارتهای زندگی و اجتماعی در مقابله با ویروس کرونا برای دانش‌آموزان ۷ تا ۱۸ سال سراسر جهان برگزار می‌شود. , آذر عالی دبیر جشنواره قرنطینه بی‌مرز در گفت‌وگو با خبرنگار فرهنگی خبرگزاری تسنیم  با اشاره به برگزاری این جشنواره گفت:  نخستین جشنواره فرهنگی فراکشوری داستان کوتاه "قرنطینه بی‌مرز" در راستای نقش تاثیرگذار مهارتهای زندگی و اجتماعی در مقابله با ویروس کرونا برای دانش‌آموزان 7 تا 18 سال سراسر جهان برگزار می‌شود و  قرار است داستان‌های کوتاه این گروه سنی با موضوع قرنطینه و کرونا گردآوری شود. وی ادامه داد:‌ آثار برگزیده جشنواره در دو مجلد منتشر خواهد شد،‌ مجلد نخست به فرزندان کادر پزشکی اختصاص خواهد داشت و مجلد دومبه دانش‌آموزان ایرانیان در سراسر جهان. عالی تصریح کرد: اطلاع‌رسانی این جشنواره در خارج از ایران بر عهده رایزنی‌های فرهنگی قرار داده شده است، وزارت فرهنگ و ارساد اسلامی، مرکز مطالعات و پژوهش و اداره کل همکاری‌های فرهنگی امور ایرانیان خارج از کشور، موسسه فرهنگی نمایشگاه‌های ایران و ....در برگزاری این طرح مشارکت دارند. وی ادامه داد:  ما به دنبال جلب مشارکت سازمان یونیسف و موسسه فرهنگی اکو نیز هستیم.  انتهای پیام/‬‬
‫‫ تمدید تخفیف ویژه خدمات پستی سامانه پست کتاب , با توجه به استقبال ناشران و فروشندگان و توزیع کنندگان کتاب، فرصت استفاده از تخفیف ویژه، خدمات سامانه «پست کتاب» در طرح «عبور از کرونا با کتاب» با موافقت معاونت امور فرهنگی وزارت فرهنگ و ارشاد اسلامی تا پایان خردادماه ۱۳۹۹ تمدید شد. , به گزارش خبرگزاری تسنیم،‌ به نقل از روابط عمومی خانه کتاب‌، با توجه به استقبال ناشران و فروشندگان و توزیعکنندگان کتاب، فرصت استفاده از تخفیف ویژه، خدمات سامانه «پست کتاب» در طرح «عبور از کرونا با کتاب» با موافقت معاونت امور فرهنگی وزارت فرهنگ و ارشاد اسلامی تا پایان خردادماه 1399 تمدید شد. در طرح تخفیف سامانه پست کتاب با عنوان «عبور از کرونا با کتاب» از 25 اسفندماه سال گذشته تاکنون 58هزار و 462 بسته کتاب ارسال شده که بیش از 40 درصد کل بسته‌های ارسالی در این سامانه بوده است. در این طرح که با هدف عدالت دسترسی به کتاب برای همه شهروندان ایجاد شده، با اختصاص بخشی از یارانه کتاب به حمایت از سامانه «پست کتاب»، برای ارسال هر بسته پستی کتاب به هر نقطه کشور در سرویس «سفارشی» تا دو کیلوگرم صرفاً مبلغ 30 هزار ریال دریافت می‌شود و مابقی مبلغ از محل یارانه کتاب توسط خانه کتاب به شرکت پست پرداخت می‌شود.  تا اواسط اسفند سال گذشته  450 فعال حوزه کتاب و نشر شامل ناشر، کتابفروشی و فروشگاه اینترنتی در سامانه پست کتاب عضو شده بودند، اما با اجرای طرح «عبور از کرونا با کتاب» این تعداد به 811 عضو رسیده است. در طرح «عبور از کرونا با کتاب» 53 هزار و 962 بسته ارسالی (92درصد) متعلق به شهرها و 4هزار و 500 بسته ارسالی (8درصد) به روستاها اختصاص داشته است.  همچنین بیشترین میزان ارسال کتاب در این طرح متعلق به  تهران، قم و خراسان رضوی و بیشترین دریافت کنندگان کتاب در تهران، اصفهان و فارس بوده اند. ناشران، کتابفروشان، توزیعکنندگان، فروشگاههای اینترنتی کتاب و فعالان تولید و فروش کتاب، با پروانه کسب و کار معتبر میتوانند برای استفاده از این تخفیف از طریق سایت خانه کتاب ketab.ir یا سامانه posteketab.com نسبت به ثبت نام و عضویت اقدام کنند. پس از ثبت نام حداکثر پس از 24 ساعت پنل پستی سامانۀ پست کتاب در اختیار متقاضیان قرار میگیرد. انتهای پیام/‬‬
‫‫ زادگاه درّ دری/ نگاهی به اهمیت سمرقند در شاهراه تاریخ , سعدی صدری تلاش دارد تا در اثر جدید خود به معرفی شهری بپردازد که تأثیر بسیاری بر شکل‌گیری فرهنگ و ادبیات ایران داشته است. سمرقند، شهری اسطوره‌ای که نام آن را همواره در دل تاریخ ایران بزرگ بسیار می‌شنویم. , به گزارش خبرنگار فرهنگی خبرگزاری تسنیم، کتاب «مرکز ادبی سمرقند در شاهراه تاریخ»، به کوشش صدری سعدی و با تصحیح مصطفی باباخانی از سوی نشر آرون منتشر شد. کتاب تلاش دارد تا به معرفی شهر سمرقند به عنوان یکی از اصلی‌ترین مراکز فرهنگی ایران بزرگ در طول تاریخ بپردازد. شهری که در آن شعر فارسی نخستین نغمه‌های خود را سرود و پس از آن، از رودکی و نظامی تا سرافراز و وصلی را به جامعه ایرانی معرفی کرد. «مرکز ادبی سمرقند در شاهراه تاریخ» کتابی علمی و پژوهشی است که موضوع اساسی آن پیدایش و حضور و نقش ادبیات فارسی و شاعران فارسی‌گو در قلمرو سمرقند از آغاز پیدایش شعر فارسی دری تا اوایل قرن بیستم میلادی است. در این کتاب، روند رشد و ترقی تاریخی ادبیات فارسی در مرکز ادبی سمرقند مشخص شده است و چهره‌های ادبی برجسته‌ترین نمایندگان آن معرفی و بازآفرینی شده‌اند. نویسنده کلام خود را با تأثیر سمرقند بر شکل‌گیری شعر فارسی دری آغاز می‌کند و در ادامه، تأثیر این شهر بر شکل‌گیری جریان‌های ادبی در دوره‌های مختلف از قرن پنج و شش گرفته تا قرن بیستم را مورد بررسی قرار می‌دهد. معرفی شاعران و اندیشمندان بزرگ در این دوره‌ها از دیگر مزایای کتاب است که مخاطب فارسی‌زبان را با شخصیت‌های بسیاری که از این فرهنگ و تمدن برخاسته‌اند، آشنا می‌کند. در مقدمه‌ای که مصحح بر این اثر نوشته است، می‌خوانیم: سمرقند شهری باستانی است که قدمت آن از نظر تاریخی به بیش از سه هزار سال می‌رسد، از همین رو هم در سال 2006 میلادی با قرار یونسکو دو هزار و 750 سالگی این شهر در سمرقند جشن گرفته شد. اما براساس اسطوره‌ها قدمت آن را از این هم دیرینه‌تر می‌نماید. در کتاب شهرستان‌های ایرانشهر که در زمان ساسانیان تألیف یافته است، نخستین شهری که نام برده شده، سمرقند است. در این کتاب آمده است که «سمرقند را کاووس پسر قباد بنیان گذاشت؛ سیاوش پسر کاووس آن را به فرجام رسانید؛ کیخسرو پسر سیاوش آنجا زاده شد و او آتش بهرام ورجاوند را آنجا نشانید». سمرقند از دیرباز برای جهانیان شهری مشهور بوده است و آن را می‌شناخته‌اند؛ شهری زیبا و آباد بر سر راه جاده ابریشم با رونق اقتصادی فراوان. اما برای اقوام ایرانی بسیار شناخته شده‌تر و مهمتر بوده است. تمام اقوام ایرانی سمرقند را می‌شناخته‌اند و می‌شناسند و از دیرباز پیوند عمیقی با این شهر داشته‌اند؛ از همین رو هم در اسطوره‌ها و اففسانه‌های ایرانی بازتاب گسترده‌ای داشته است. می‌توان گفت که این شهر کهن در ناخودآگاه جمعی ایرانیان وجود دارد و برای‌شان همچون مکانی آرمانی به شمارمی‌رود.  نویسنده کتاب پروفسور صدری سعدی متولد 23 مارس 1937 میلادی در اطراف سمرقند متولد شده و در همین شهر استاد دانشگاه است. او از پژوهشگران بنام و مشاهیر علم و ادب ماوراء‌النهر به شمار می‌رود. وی در زمینه تاریخ ادبیات کلاسیک فارسی و نقد ادبی، به ویژه ادبیات فارسی در قلمرو ماوراء‌النهر، تاکنون ده‌ها کتاب و صدها مقاله نوشته است. همچنین چند کتاب درسی برای دانشکده‌های زبان و ادبیات تاجیکی تهیه کرده است که همگی به چاپ رسیده‌اند. انتهای پیام/‬‬
‫‫ مهلت ارسال اثر به نمایشگاه عروسک «لبخند زمین» تمدید شد , مهلت ارسال عکسِ آثار برای شرکت در نمایشگاه گروهی عروسک «لبخند زمین» که پیش از این ۳۱ اردیبهشت اعلام شده بود، از سوی کانون پرورش فکری تمدید شد. , به گزارش باشگاه خبرنگاران پویا به نقل از اداره‌کل روابط عمومی و امور بین‌الملل کانون پرورش فکری، مهلت ارسال تصویر آثار برای شرکت در نمایشگاه گروهی عروسک «لبخند زمین» که پیش از این 31 اردیبهشت اعلام شده بود، تا 10 خرداد ماه جاری تمدید شد. نمایشگاه عروسک «لبخند زمین» در بردارنده عروسک‌هایی خواهد بود که از هر جنس و ابعادی به مفهوم «لبخندِ زمین» اشاره داشته باشد. این نمایشگاه با حمایت شورای نظارت بر اسباب‌بازی و مشارکت مرکز سرگرمی‌های سازنده و بازی‌های رایانه‌ای کانون پرورش فکری کودکان و نوجوانان و استودیو عروسک نیلشید پس از پایان شیوع بیماری کرونا و عادی شدن شرایط جامعه برگزار خواهد شد. بر اساس فراخوان، عروسک‌های این نمایشگاه باید خلاقانه، ابداعی و غیرکپی‌ باشد و موادی که برای ساخت آن‌ها استفاده می‌شود باید از پارچه، چوب، پاپیه‌ماشه، انواع خمیر مجسمه، گل، گچ و ترکیبی از مواد در دسترس و به‌ویژه طبیعی و دوست‌دار طبیعت باشد. با توجه به تمدید مهلت، علاقه‌مندان تا 10خرداد 1399 فرصت دارند تا عکسِ‌ عروسک‌های خود را به شماره واتس‌اپ 09912478767 ارسال کنند. تاکنون 50 اثر در بخش تخصصی 45 اثر در بخش عمومی کودک و نوجوان و 36 در بخش عمومی بزرگ‌سال به دبیرخانه این رویداد رسیده است. داوران بخش تخصصی فراخوان نمایشگاه «لبخند زمین» لیلا کفاش‌زاده، آزاده بیات، مژده دانش‌پژوه، ساغر لطفی‌نژاد و نیلوفر جلیلوند هستند. قرار است آثار بخش تخصصی بعد از اتمام مهلت ارسال داوری و روز 18 خرداد 1399 اسامی پذیرفته شدگان اعلام ‌شود که نشانی پستی و زمان  برای ارسال اصل آثار متعاقبا اعلام خواهد شد. انتهای پیام/‬‬
‫‫ اخبار تلویزیون| از شروع "فرمول یک" جدید تا پخش پشت صحنه "زیرخاکی" , فیلم سینمایی "سرب" مسعود کیمیایی و "دوئل" احمدرضا درویش اول و دوم خردادماه به تلویزیون می‌رسند. سریال "زیرخاکی" فردا به پایان فصل اول می‌رسد و پشت صحنه نیز پنجشنبه روی آنتن می‌برد. , به گزارش خبرگزاری تسنیم، اخبار کوتاه تلویزیون را در ادامه بخوانید: پایان هفته شبکه چهار با 2 فیلم سینمایی ایرانی فیلم سینمایی «سرب» به کارگردانی مسعود کیمیایی و «دوئل» به کارگردانی احمدرضا درویش اول و دوم خرداد از شبکه چهار سیما پخش می‌شود. «سرب» به نویسندگی و کارگردانی مسعود کیمیایی پنجشنبه اول خرداد از شبکه چهار سیما پخش می شود. این فیلم داستان یک زوج جوان یهودی ایرانی را در اواخر دهه 20 خورشیدی روایت می‌کند که خواهان عزیمت به سرزمین موعود (سرزمین های اشغالی فلسطین) هستند اما پس از مواجهه با مخالفت سازمان یهودی هاگانا و کشته شدن عمویشان به دست آنها مجبور به فرار شده و درگیر ماجراهای پس از آن می‌شوند ... در این فیلم که روز پنجشنبه 1 خرداد ساعت 20:30 پخش می شود جلال مقدم، فریماه فرجامی، امین تارخ، جمشید مشایخی و فتحعلی اویسی بازی کرده‌اند. فیلم سینمایی «دوئل» به کارگردانی احمدرضا درویش جمعه 2 خردادماه ساعت 20:30 از شبکه چهارپخش می‌شود. داستان فیلم حول یک گاوصندوق می‌چرخد. در بحبوحه جنگ عده‌ای تلاش می‌کنند از خروج یک گاو صندوق از کشور جلوگیری کنند. نقش اول فیلم، زینال در این بین به حسن نیت آنها شک کرده و سعی می‌کند گاو صندوق را از چنگ آنها در بیاورد. گاو صندوق در اروند غرق می‌شود و زینال اسیر می‌شود. داستان فیلم 20 سال بعد و پس از آزادی زینال ادامه می‌یابد و در حین درگیری برای تصاحب گاوصندوق حقایقی کهنه آشکار می‌شود ... سعید راد، پژمان بازغی، پریوش نظریه، کامبیز دیرباز، انوشیروان ارجمند، پرویز پرستویی و هدیه تهرانی در این فیلم سینمایی مقابل دوربین بهرام بدخشانی بازی کردند. مجید انتظامی موسیقی متن این فیلم را ساخت و مصطفی خرقه‌پوش این اثر را تدوین کرد. این فیلم برنده سیمرغ بلورین بهترین کارگردانی، بهترین فیلمبرداری، بهترین طراحی صحنه، بهترین تدوین، بهترین صداگذاری، بهترین جلوه‌های ویژه و بهترین بازیگر نقش مکمل مرد شد. واحد تأمین برنامه شبکه چهار سیما هر هفته روزهای پنجشنبه و جمعه ساعت 20:30 آثار مختلف سینمایی ایران و جهان را پخش می‌کند. شروع پخش سری جدید «فرمول یک» نیمه خرداد  سری جدید برنامه «فرمول یک» با اجرای علی ضیا نیمه خرداد پخش خواهد شد، البته عوامل برنامه در فراخوانی از افرادی که در حوزه خوانندگی فعالیت دارند دعوت کرده‌اند تا قطعه‌ای را با محوریت موضوع «ایران و همدلی» تا 5 خرداد برای برنامه «فرمول یک» ارسال کنند. قرار است آهنگ‌ها و خواننده‌های حرفه‌ای‌تر، به‌شکل زنده در برنامه «فرمول یک» اجرا کنند. برنامه «فرمول یک» کاری از گروه اجتماعی شبکه یک سیماست و سید علی ضیا تهیه کنندگی و اجرای آن را برعهده دارد. داستان سفر 2 جهانگرد ایرانی به جزیره آدم‌خوارها در «مکث» در بیست‌ و پنجمین قسمت از برنامه مناسبتی «مکث» قسمت دوم از روایت ماجراجویانه‌ 2 جهانگرد ایرانی پخش خواهد شد. در بیست‌ و پنجمین قسمت از برنامه مناسبتی «مکث» که سه‌شنبه شب ساعت 19:30 از شبکه دو سیما پخش خواهد شد، شاهد قسمت دوم از روایت ماجراجویانه‌ 2 جهانگرد ایرانی محمد امیری‌رودان و ناصر امیر اصلانی خواهیم بود. میزبان این قسمت از برنامه رسول نجفیان است و جهانگردان داستان حضورشان در جزیره‌ آدم‌خوارها و سفر با دوچرخه از بندرعباس به قطب را روایت خواهند کرد.  برنامه «مکث» ویژه ماه مبارک رمضان شبکه 2 قبل از افطار با نگاه ویژه به کرونا سراغ قصه‌های اجتماعی می‌رود؛ قصه‌های آدم‌ها و موقعیت‌هایی که قبل و بعد از کرونا حال و روزشان عوض شده است. این برنامه اجتماعی به صورت گپ و گفت میان هنرمندانی نظیر  گلاره عباسی، فریبا متخصص، فرناز رهنما، پیام دهکردی، الهام پاوه‌نژاد، رسول نجفیان، داریوش کاردان، چنگیز جلیلوند، گیتی خامنه، مریم سعادت، رضا رفیع و ... صاحبان داستان‌های اجتماعی مربوط به کرونا ضبط و پخش می‌شود. «زیرخاکی» به ایستگاه پایانی رسید/ پخش پشت صحنه سریال نوزدهمین و آخرین قسمت از سریال «زیرخاکی» فردا چهارشنبه 31 اردیبهشت از شبکه یک پخش خواهد شد. این سریال به کارگردانی جلیل سامان و تهیه‌کنندگی رضا نصیری‌ نیا که شب های ماه مبارک رمضان روی آنتن می رود، داستان مردی به نام فریبرز را روایت می کند که به هوای پولدار شدن یک شبه، به دنبال یافتن عتیقه و آثار زیرخاکی است و در طی سریال ناخواسته درگیر ماجراهایی می شود. پژمان جمشیدی، ژاله صامتی و هادی حجازی فر از بازیگران این مجموعه تلویزیونی‌اند. همچنین پنجشنبه اول خرداد حوالی ساعت 22 پشت صحنه سریال «زیرخاکی» پخش می‌شود. جمعه دوم خرداد نیز خلاصه قسمت های 15 تا 19 این سریال روی آنتن شبکه یک می رود. از روز سه‌شنبه 6 خرداد هم مجموعه تلویزیونی «پرگار» به تهیه کنندگی امیر پوررحمانی و کارگردانی شهرام شاه حسینی از این شبکه به نمایش در می‌آید. قدردانی ستاد اقامه نماز از پرداختن به نماز در "بچه مهندس" ستاد اقامه نماز کشور در نامه‌ای به رئیس صداوسیما، از اهتمام ویژه دست‌اندرکاران سریال «بچه مهندس» در پرداخت به نماز تشکر کرد. سیداحمد زرهانی قائم مقام ستاد اقامه نماز کشور، طی نامه‌ای به دکتر علی عسکری، رئیس صدا و سیما از اهتمام ویژه رسانه ملی در خصوص پرداختن به نماز قدردانی کرد. متن نامه سید احمد زرهانی قائم مقام ستاد اقامه نماز خطاب به عبدالعلی علی عسکری بدین شرح است: طبق گزارش مدیریت روابط عمومی ستاد اقامه نماز در سریال تلویزیونی " بچه مهندس 3 " که از شبکه دو سیما در شب‌های ماه مبارک رمضان در حال پخش است، موضوع اقامه نماز و آداب آن مورد توجه قرار گرفته است. بدین وسیله از اهتمام رسانه ملی، کارگردان، نویسنده و هنرمندان محترم آن مجموعه قدردانی به عمل می‌آید. امید است با استعانت از خداوند توانا ترویج فرهنگ نورانی اقامه نماز در همه تولیدات صدا و سیما از درخشش روزافزون‌تری برخوردار شود. مستند «راه بی بازگشت» درباره بحران های فرا روی کشور بر اثر کاهش جمعیت، سه شنبه 30 اردیبهشت از شبکه افق پخش خواهد شد. مستند «راه بی بازگشت» به مسائل جمعیتی کشور و بحران‌های فرا روی جامعه در اثر سالمندی و کاهش جمعیت می پردازد. برای این منظور از نظرات کارشناسان جمعیتی و حوزه سلامت استفاده شده است. این مستند کاری است از محمد هادی سلیمی‌زاده که سه شنبه 30 اردیبهشت ساعت 22 از شبکه افق پخش خواهد شد. تکرار «راه بی بازگشت» را می توانید روز بعد ساعت 5 و همچنین 9:30 روز پنجشنبه از همین شبکه تماشا کنید. «قرآن و شعر کلاسیک فارسی» از نگاه «سوره» از دیگر بخش‌های این قسمت از برنامه «سوره» بررسی کارنامه قرآن‌پژوهی محمدمهدی فولادوند مترجم، ادیب، قرآن‌پژوه، است که اگرچه آثار متعددی از وی به چاپ رسیده، اما ترجمه وی از آیات وحی برگ زرینی در کارنامه علمی این پژوهشگر است. همچنین در بخشی دیگر از برنامه، مسعود دیانی با رضا بیات و علی‌اکبر افراسیاب‌پور درخصوص «قرآن و شعر کلاسیک فارسی» به گفت‌وگو خواهد نشست. برنامه تلویزیونی «سوره» به تهیه‌کنندگی علی خواجه و مرتضی روحانی، در شب‌های ماه مبارک رمضان هر شب ساعت 22:45 دقیقه از شبکه چهار سیما پخش می‌شود. مهدی صباغی مهمان «جشن رمضان» می‌شود برنامه «جشن رمضان» در بیست و پنجمین افطار ماه مبارک رمضان ( سه شنبه 30 اردیبهشت ماه) میزبان گروه جهادی شهید گیلاسی و مهدی صباغی بازیگر پیشکسوت رادیو، تئاتر، سینما و تلویزیون خواهد بود.  گروه جهادی شهید گیلاسی با حضور در برنامه جشن رمضان از فعالیت های خود در زمینه تولید برای مخاطبان صحبت خواهند کرد.  «جشن رمضان99 »کاری از گروه اجتماعی شبکه پنج به تهیه‌کنندگی رسول آذر سرا و اجرای حسین مولایی هر شب ساعت 19:45 روی آنتن شبکه پنج سیما می‌رود. پخش صلوات خاصه امام رضا (ع)، تلاوت قرآن و اذان زنده توسط قاریان ممتاز کشور، گفتگو با گروه جهادی و مهمانان برنامه، پخش دعای فرج از بخش‌های این برنامه است. در پایان برنامه پس از نمایش تصاویری از سردار و جهادگر شهید فرمانده عزیز حاج قاسم سلیمانی، تندیس وی به عنوان هدیه و تقدیر برنامه از مهمانان اهداء می‌شود. دفاع از فلسطین به سبک کشیش استرالیایی مستند «بوکس برای صلح» داستان کشیشی فعال در حوزه های اجتماعی و مسئله دفاع از مردم فلسطین، سه شنبه 30 اردیبهشت روی آنتن شبکه افق می‌رود. «بوکس برای صلح» داستان یک کشیش استرالیایی به نام پدر دیوید اسمیت است که سال‌ها پیش برای محافظت جوانان محله‌اش از مواد مخدر تلاش می‌کند با راه‌اندازی باشگاه بوکس در کنار کلیسایش، آنها را جذب کلیسا کند. دفاع از مردم مظلوم فلسطین هم بخشی از کارهای اوست که در این مستند به آن پرداخته شده است. مجتبی احسانی، هاشم مسعودی تهیه کنندگان «بوکس برای صلح»‌اند. این مستند سه‌شنبه 30 اردیبهشت ساعت 14:30 از شبکه افق پخش می‌شود. انتهای پیام/‬‬
‫‫ گفت‌وگویی در پشت صحنه رمضانی‌های رادیو| وقتی صدای همدلی و یک‌رنگی شنیده می‌شود , وقتی در پشت صحنه رادیو برویم تازه با سختی‌های القای مفاهیم با رادیو آشنا می‌شنویم. جایی که همه پشت میکروفون نشسته و ایستاده‌اند تا مخاطبان علاقه‌مند به شنیدن، برنامه سحر و افطار را "زنده" بشنوند. , به گزارش خبرنگار فرهنگی خبرگزاری تسنیم، تلویزیون برنامه‌های رمضانی‌اش را روی آنتن می‌برد اما رادیویی‌ها در ساختمان پخش و پای میز و میکروفون‌شان، تریبونِ هنرمندی را رها نکرده‌اند و در روزهای سختِ کرونایی، رمضانی‌های رادیو را "زنده" روی آنتن می‌برند. رمضانی متفاوت در استودیوهای رادیو، صداها، نغمه‌ها و آواهای متفاوت و متنوعی را به امواج رادیو می‌آورند. شبکه‌های مختلف رادیویی در ایام ماه مبارک رمضان با وجود شیوع  بیماری کرونا سعی می‌کنند، با تهیه  ویژه برنامه‌های متفاوتی، مردم را بیشتر با لحظات عرفانی دعا و نیایش آشنا  کنند. با بعضی از برنامه‌سازان رادیو در خصوص  حال و هوای آنها از تولید برنامه‌های رمضانی با وجود ایام کرونایی پرسیدیم. آنچه در ذیل می‌خوانید، ماحصل  این گفت‌و‌گوها است: رنگین‌کمان مهربانی در رادیو ایران وقتی از حسین معصومی تهیه‌کننده ویژه برنامه افطار رادیو ایران در خصوص برنامه‌سازی ماه رمضان با توجه به اوضاع کرونا می‌پرسم، می‌گوید: فضای متفاوتی است تجربه خوبی که من فکر می‌کنم در این روزهای درگیری با این بیماری شاید سعادتی است که بتوانیم برای مردم برنامه‌سازی کنیم. مردم روزه‌داری که در خانه‌اند و کمتر در شهر تردد می‌کنند. معصومی با بیان اینکه محوریت برنامه "قرار آسمانی" بحث همدلی که برگرفته از آیات قرآن است، توضیح داد: در این راستا کلیدواژه‌هایی را تعریف کرده‌ایم. این تهیه‌کننده برنامه افطاری ادامه می‌دهد: هر روز به یکی از استان‌های کشور سفر کرده و مردم آن دیار از همدلی مردم در روزهای کرونایی در ماه مبارک رمضان صحبت می‌کنند. هرکس به اندازه توان خودش برای نیازمندان تلاش می‌کند. به طور مثال دیشب در سفری رادیویی به زنجان رفتیم و مردم از آماده کردن بسته‌های معیشتی برای کسانی که در این روزها بیکار شدند، حتی کارگران فصلی صحبت کردند. معصومی تأکید کرد: در استودیوی  رادیو ایران،  رنگین‌کمان مهربانی دیده شده است. وقتی این‌ها را می‌شنوی انگار توان مضاعف و انرژی ویژه‌ای دریافت می‌کنی که با اشتیاق بیشتر سر برنامه حاضر می‌شوی و کار لذت بخش‌تر می‌شود. کاری جهادی در رادیو فرهنگ سیدهادی موسوی‌نژاد تهیه‌کننده برنامه‌های سحر رادیو فرهنگ معتقد است: ماه مبارک رمضان قطعه‌ای از بهشت و فرصتی است تا خالصانه‌تر و عاشقانه‌تر با خداوند عالمیان مناجات کنیم و چه چیزی بهتر از اینکه ما توسط رادیو این لحظات را با مردم دوست‌داشتنی و مؤمن شریک شویم و طعم خوش عبادت و مناجات را از عمق جان بچشیم. چقدر  خود را سعادتمند می‌دانیم که در سحرهایی که  درهای رحمت الهی گشوده شده است برای مردم برنامه می‌سازیم. موسوی‌نژاد خاطرنشان کرد: من  این مهم را برای خود،  امتیازی تلقی کرده و هر ساله طوری برنامه‌ریزی می‌کنم که یا برنامه سحرگاهی، یا برنامه افطاری داشته باشم و تلاش می‌کنم طرحی بدهم که تصویب شود طوری که در برنامه‌های رمضان مشارکت داشته باشم. به ویژه سحرهای این ماه مبارک که حس معنوی غیرقابل توصیفی دارد.  و با  مناجات و بانگ سحرگاهی و صدای مؤذنان خوش‌ الحان، رنگ و بویی ملکوتی می‌گیرد. او  با اشاره به فعالیت برنامه‌سازان رادیو در ایام کرونا تأکید کرد: رادیو در بحران کرونا  کاری جهادی کرده  و می‌دهد. از شخص معاون صدا گرفته تا  مدیران شبکه‌ها، مدیران گروه‌ها و عوامل برنامه‌ساز همه مجموعه رادیو از این امتحان سر بلند بیرون آمدند و مؤمنانه و خالصانه در این جهاد مشارکت دارند و برای  حفظ روحیه امید و نشاط  مردم و نیز ارائه هشدارها و آموزش‌های لازم تلاش‌های قابل توجه می‌کنند و مجموعه  رادیو یکی از سازمان‌های خط مقدم این عرصه است که دست به جهادی مؤمنانه می‌زند. "انفاق" رادیو قرآن و شوق برنامه سازی برای مردم یکدل محبوبه کلانتر تهیه‌کننده برنامه افطاری "صدای ربنا" رادیو قرآن تصریح کرد: با توجه به صحبت‌های مقام معظم رهبری در خصوص رزمایش همدلی موضوع اصلی برنامه را "انفاق" انتخاب کردیم. اتفاق خوبی که در این برنامه افتاده این بوده که به خاطر وضعیت کرونا شاید در ظاهر سفره‌های افطاری پهن نشده بلکه این مهم به شکل دیگری خودش را نشان داده است. خیّرین این بار نیز  بدون هیچ‌گونه چشم‌داشتی  و به طور خودجوش با فراهم کردن بسته‌های معیشتی برای کسانی که بضاعت مالی ندارند سعی می‌کنند، سفره‌های افطار را پهن کنند. و ما در این برنامه همه این موارد را پوشش می‌دهیم. کلانتر افزود: کرونا ذات درونی مردم را نشان داد که چقدر مردم مهربان‌اند همدیگر را دوست  دارند. اینکه می‌بینیم مردم به فکر هم و یکدل‌اند بهترین هدیه‌ای است که از مردم می‌گیرم و با شوق بیشتری برای آنها برنامه‌سازی می‌کنم. حس و حالی متفاوت در رادیو ورزش هوتن خداپرست یکی از گوینده های رادیو ورزش تصریح کرد: همیشه ماه مبارک رمضان حس و حال خیلی متفاوتی را برای همه داشت. سفره‌های افطار که در کنار دوستان و اقوام و خانواده داشتیم خیلی اوقات دعوت شدن به افطاری‌های مختلف و این مسئله باعث می‌شد که تا حدودی به همدیگر نزدیکتر شویم. اما خب امسال تقارن ماه مبارک رمضان با ایام بیماری کرونا که در کشورمان شایع شده و در همه دنیا باعث شده که این مسئله امسال متفاوت بشود همه در منزل خودشان باشند و حتی آن مراسم‌های افطاری که پدر و مادرها و پدر بزرگ و مادر بزرگ‌ها در سال‌های گذشته را داشتند نداشته باشیم. خداپرست اشاره کرد: ماه مبارک رمضان امسال برایم متفاوت بود؛ بیشتر در منزل بودن و در کنار خانواده بودن تجربه‌ای بود که بدست آوردم  ضمن اینکه سعی کردیم در برنامه‌هایی که برای مردم اجرا می‌کنیم با وجود تمام این شرایط، بهترین انرژی را برای اجرا و خدمت به مردم داشته باشیم. انتهای پیام/‬‬
‫‫ انتشار گزیده اشعار گروس عبدالملکیان در انتشارات پنگوئن , انتشارات پنگوئن به تازگی دست به انتشار گزیده شعری از گروس عبدالملکیان، شاعر جوان به زبان انگلیسی زده است. , به گزارش خبرگزاری تسنیم، گزیده شعر گروس عبدالملکیان در نشر پنگوئن، به چاپ رسیده است.این مجموعه شعر با عنوان Lean against this late hour (تکیه دادن به دیروقت)، گزیده‌ای از کتاب‌های «پرنده پنهان»، «رنگ‌‌های رفته‌ی دنیا»، «سطرها در تاریکی جا عوض می‌کنند»، «حفره‌ها» و «پذیرفتن» است.  این مجموعه از سوی احمد نادعلی‌زاده، فارغ‌التحصیل مقطع دکتری و استاد دانشگاه اورگان و ایدرا نووی، شاعر، نویسنده و مترجم امریکایی به انگلیسی ترجمه شده است. کتاب «تکیه دادن به دیروقت» شامل 53 شعر از گروس عبدالملکیان است که در 148 صفحه به چاپ رسیده است.  نشر پنگوئن هم‌زمان با انتشار این کتاب، نسخه صوتی آن را نیز منتشر کرده‌ است. این کتاب برای اولین بار در خانه شعر امریکا، واقع در نیویورک رونمایی شد و طی همین چند روز با استقبال فراوانی از طرف نشریات تخصصی شعر مواجه شده است. پیش از این انتشارات پنگوئن از شعر فارسی، تنها به انتشار آثار کلاسیک از جمله ترجمه‌ شاهنامه فردوسی، دیوان حافظ، مولانا و عطار پرداخته بود و این برای نخستین‌بار است که کتابی از شاعران معاصر ایران به انگلیسی ترجمه و در این نشر منتشر می‌شود. انتهای پیام/‬‬
‫‫ نشست نقد و بررسی کتاب «تا فراموش نکردیم» , همزمان با فرارسیدن روز قدس کتاب «تا فراموش نکنیم» نوشته «ولید الخالدی» نقد و بررسی می شود. , به گزارش خبرگزاری تسنیم به نقل از پایگاه اطلاع رسانی نهاد کتابخانه های عمومی کشور، جلسه نقد و بررسی کتاب «تا فراموش نکردیم» نوشته ولید الخالدی با حضور علیرضا سلطانشاهی، مسئول مرکز مطالعات فلسطین و ناصر ضرابی، دبیر دفتر ادبیات بیداری حوزه هنری، به صورت زنده در فضای مجازی برگزار می‌شود. کتاب «تا فراموش نکنیم» روایتی از ماجرای غم انگیز ویرانی و اشغال 418 روستای فلسطین و کشتار، اخراج و آوارگی ساکنان آن است که توسط انتشارات حامیان آزادی قدس وابسته به جمعیت حامیان آزادی قدس به چاپ رسیده است. این نشست روز پنجشنبه 1 خردادماه ساعت11 از طریق صفحه مجازی نهاد کتابخانه های عمومی کشور به آدرس (instagram.com/iranplir)، آپارات (aparat.com/tehranpl/live) و پایگاه اطلاع رسانی نهاد کتابخانه های عمومی کشور (www.iranpl.ir) به صورت زنده پخش خواهد شد. انتهای پیام/‬‬
‫‫ خرده روایت هایی از زندگی شهید جواد الله کرم , شهید جواد الله کرم می گفت: «مهم نیست چه مسئولیتی داریم و کجا هستیم، هرجا که هستیم باید درست انجام وظیفه کنیم.» , به گزارش خبرنگار فرهنگی خبرگزاری تسنیم، بعد از گذشت 4 سال، خبر پیدا شدن پیکر مطهر یکی از فرماندهان مقاومت در سوریه منتشر شده است. شهید جواد الله کرم که سال 95 خبر شهادتش در عین ناباوری حماسه عظیم او را تا ابد ماندگار کرد. پیکر مطهر این فرمانده شهید در کربلای خان‌طومان در جریان تفحص پیکر شهدا کشف شده و هویت او از طریق آزمایش DNA شناسایی شد. پیکر این فرمانده شهید به زودی به کشور باز خواهد گشت. اما جواد الله کرم چه کسی بود؟ شهید مدافع حرم «جواد الله کرم» متولد دوم تیر ماه سال 1360 و اهل محله مهرآباد تهران بود. وی از مستشاران زبده نظامی و فرماندهان مقاومت بود که برای دفاع از حرم عمه سادات داوطلبانه به سوریه اعزام شد. او سه بار در سال های 93 و 94 در جریان جنگ سوریه مجروح شد. در جریان حمله نیروهای تکفیری به خان‌طومان در جنوب غرب حلب در زمان آتش ‌بس در 19 اردیبهشت سال 95 به شهادت رسید. پیکر وی در منطقه ماند و در زمره شهدای جاویدالاثر قرارگرفت. او می گفت: «مهم نیست چه مسئولیتی داریم و کجا هستیم، هرجا که هستیم باید درست انجام وظیفه کنیم.»  به روایت همرزمان: وقتی شهید امین کریمی با تیر دشمن روی زمین افتاد، جواد الله کرم هم تیر خورد ولی چیزی نگفت. بالاخره فرمانده باید خودش را جلوی نیروهایش سرحال نشان دهد. گذشت و بعد یک ساعت روستا کامل دست ما بود. به اتفاق آقا جواد انتهای روستا نشستیم و تازه وقت کردیم که از شهادت امین کریمی بغض کنیم. جواد الله کرم گفت: «امین خیلی بچه خوبی بود، از اوایل پاسدار شدنش من می دونستم که شهید میشه.» با تعجب پرسیدم: «مگه شما از اون موقع می شناختینش؟» گفت: «بله. من مربی‌شون بودم. از همون موقع می رفت دنبال جدیدترین اطلاعات و سخت‌ترین کارها و درست کردن پیشرفته‌ترین وسایل تخریب و خلاصه خیلی آدم مخلصی بود.»  جواد الله‌کرم نیز ازجمله شهدای مدافع حرمی بود که شهادت خود را پیش‌بینی کرده و برای آن آماده بود. یکی از همرزمان شهید، خاطره‌ای از شب قبل از شهادت او نقل کرده و گفته بود: شب بود، همه جمع نشسته بودیم و داشتیم شوخی می‌کردیم، جواد گفت: بچه‌ها امشب کمتر شوخی کنید. تعجب کردم، به شوخی گفتم: «جواد نکنه داری شهید می‌شی» گفت: «آره نزدیکه» هاج و واج مانده بودیم چه بگوییم. همه لحظه‌ای سکوت کردند. یکی از بچه‌ها دوربین آورد و گفت: «بگذار چند تا عکس بگیریم» قبول کرد، نشستیم چند تا عکس مجلسی انداختیم، فردا جواد شهید شد. به روایت همسر: من از همان ابتدا و زمان آشنایی با هدف و خواسته آقاجواد آشنا بودم همه ما برایمان جا افتاده بود که در کنار علاقه ای که به خانواده اش، من و  بچه ها دارد ادای تکلیفش را مهمتر می داند.  برایمان جا افتاده بود که آقا جواد خانواده اش را دوست دارد اما تکلیف را مهمتر از خانواده می دانست ما هم هرگز مانع رفتن ایشان به ماموریت نمی شدیم. در جواب اینکه چرا اصرار بر رفتن به سوریه دارد به همه می گفت اگر به سوریه نرویم باید در ایران با دشمن رو به رو شویم. آیا شما دوست دارید دشمن وارد تهران بشود و خانه و زندگی ما را ویران کند؟ پس بهتر این است که در سوریه با دشمن رو به رو شویم و او را عقب بزنیم.  معتقد بود حتی اگر حرم حضرت زینب(س) هم در سوریه نبود باید می رفت و چیزی از اهمیت رفتنش کم نمی شد چه برسد به اینکه بحث حرم هم پیش آمده بود. آقا جواد میگفت سوریه محور مقاومت ماست. اگر از دست برود خطر بزرگی برای انقلاب اسلامی است. از طرف دیگر غرور و غیرتم اجازه نمی دهد که زنان و کودکان مسلمان در این کشور بی دفاع و بی سرپناه بمانند. نسبت به اوضاع واحوال همه نگران بودند و تمام تلاش شان بر این بود که تا جای ممکن از دور و بری ها  کسی مشکلی نداشته باشد حتی نسبت به بنده و بچه ها دلسوز و مهربان بود. همیشه عادت داشت به محض رسیدن به خانه تمام مشغله های کاری را  کنار بگذارد  و مشغول بچه ها می شد. کسی در خانه احساس کمبود محبت و معاش نمی کرد.  هدیه انگشتری رهبری به خانواده شهید الله کرم به روایت مادر: روزی که خبر شهادت فرزندم را شنیدم از صبح آیه شریف "ولا تحسبن الذین قتلوا فی سبیل الله امواتا  بل احیا عند ربهم یرزقون" ورد زبانم بود و خاطرم هست روزه بودم. نزدیک ظهر بود که دیدم یکی از دخترانم به خانه آمد اما چهره اش آرام نبود. چندبار پرسیدم: «چیزی شده که آنقدر بهم ریخته ای؟» گفت: «نه؛  فقط آقا جواد مجروح  شده است.» دیدم چشمان دخترم اشک داشت. گفتم: «مادر! می دانم آقاجواد شهید شده است. به من بگو چون از  صبح  انگار بمن تلقین شده است که امروز خبر شهادتش را می شنوم.» همین موقع بود که دیدم جمعی از فامیل و همسایه ها وارد منزل شدند برای تسلی دادن. خداوند در قران فرموده وعده من حق است و عملی می شود. اگر بپذیریم وعده مرگ و شهادت هر انسانی آنطور رقم می خورد که تقدیر خداوند است، دیگر دلیلی ندارد برای رفتن فرزندمان به جبهه دفاع از حرم اهل بیت(ع) ممانعت کنیم. انتهای پیام/‬‬
‫‫ ۳۰ هنرمند نقش‌آفرین «بر آستان قدس» معرفی شدند , بیش از ۳۰ هنرمند حوزه هنرهای تجسمی برای پاسداشت مجاهدت‌های مردم مظلوم فلسطین در حرم مطهر رضوی هنرآفرینی می‌کنند. , به گزارش باشگاه خبرنگاران پویا به نقل از روابط عمومی سپهر سوره هنر، محمدعلی رجبی، سید مسعود شجاعی طباطبایی، مسعود نجابتی، علی وزیریان، خشایار قاضی زاده، سید حمید شریفی آل هاشم، عبدالحمید قدیریان، حسن روح الامین، سید عبدالله حاجی سیدحسن، عباس برزگر گنجی، مازیار بیژنی، مهدی فرخی، منصوره امیری، عباس گودرزی، حسین عصمتی، رضا بدرالسماء، زینب رجبی، مهدی حاجی محمدی، محمدصابر شیخ رضایی، ثارالله فرخ، زهرا اسدیان، علی محمد شیخی، حسین یوزباشی، حشمت الله نوروزی گودرزی، محمد روح الامین، محمد حبیبی، محمدعلی نادری، محمد اسدی جوزانی، غلامرضا قلی پور، نوید سیمبر، ناصر تقی زاده، عبدالمجید شاهواروقی فراهانی، سید مهدی حسینی الهاشمی و… هنرمندانی هستند که در آئین «بر آستان قدس» به خلق آثار هنری در رشته‌های مختلف هنرهای تجسمی می‌پردازند. هدف از این رویداد پاسداشت سال‌ها مبارزه و جهاد مظلوم مردم فلسطین و ایفای نقش هنر متعهد در دفاع از مظلومان جهان است. این آئین به همت مرکز هنرهای تجسمی حوزه هنری و سپهر سوره هنر روز جمعه 2 خرداد ماه 1399 همزمان با روز قدس در صحن قدس حرم مطهر امام رضا (ع) برگزار می‌شود. انتهای پیام/‬‬
‫‫ پرونده فوق سرّی ۲۰۴۰(نابودی رژیم صهیونیستی) منتشر شد , "پرونده فوق سرّی ۲۰۴۰ "،داستانی از جنایات رژیم صهیونیستی علیه بشریت به خصوص ایران، از ترور دانشمندان هسته‌ای تا نبردهای بیوتروریسم و ربایش چهره‌های شاخص انقلاب را روایت می‌کند. , به گزارش خبرنگار فرهنگی خبرگزاری تسنیم، "پرونده فوق سرّی 2040 "،داستانی از جنایات رژیم صهیونیستی علیه بشریت به خصوص ایران، از ترور دانشمندان هسته‌ای تا نبردهای بیوتروریسم و ربایش چهره‌های شاخص انقلاب را روایت می‌کند. ویژگی بارز این کتاب، استفاده مستند نویسنده از اسناد تاریخی موثق برای فضاسازی و روایت داستانی است؛ به نحوی که اکثر اسامی و شخصیت‌های داستان با اسامی و مشخصات حقیقی خود وارد می‌شوند و بر مدار تخیل نویسنده، نقش شان را ایفا می‌کنند. همچنین حاوی عملیات‌های پیچیده اطلاعاتی و مهیج است که با کش مکش‌های داستانی، مخاطب را در جریان جنایات رژیم صهیونیستی قرار می‌دهد. سیزدهم خرداد سال 1368 هجری شمسی مردی بزرگ از دنیا رفت. در همان شب در سراسر دنیا 12 نفر یهودی متولد شدند. یازده پسر و یک دختر!  در بین آن ها فقط یک پسر بود که در اجداد پدری و مادری اش اصالت یهودی اش اثبات شده بود و از وفاداران به صهیونیسم بودند. اسمش را بنیامین گذاشتند. چون در ساعت و دقیقه روز خاصی به دنیا آمده بود و از طرفی هوش بسیار فعالی داشت، مورد توجه موساد قرار می گیرد. شخصیت اصلی داستان یا همان بنیامین، دقیقاً در همان ساعت و دقیقه ای که امام خمینی (ره) علیه از دنیا می روند، به دنیا می آید و تحت شدیدترین مراقبت های موساد زندگی می کند. بر اساس برنامه طراحی شده آنها زندگی می کند. والدین او هر دو کارمند موساد هستند. مادرش نسبت به تبعیض جنسیتی یهود نسبت به دختر و پسر ناراحت است و دائماً همسرش و منابع دینی شان را مورد سوال و مقایسه قرار می دهد. به همین مناسبت در بخشی از کتاب برخی از رسوم و آداب صهیونیست ها در خصوص تبعیضات جنسیتی از زبان او برای مخاطب بیان می شود. بنیامین تحت حرفه ای ترین و پیشرفته ترین آموزش های عمومی، تخصصی و اطلاعاتی قرار می گیرد. رژیم غذایی، ترددها، حتی منابع مطالعاتی و رسانه ای اش به دقت سانسور می شود. تحصیلاتش از پیش دبستانی تا قبل از دانشگاه در اسرائیل به اتمام می رسد و برای ادامه تحصیل راهی اروپا می شود. او تحت تاثیر مادرش، به دنبال کشف حقیقت های دین و آئینش می پردازد. در دانشگاه عاشق دختری مسیحی به نام مریا می شود که با همراهی هم مسیر کشف حقیقت را طی می کنند. در فصول مختلف بین زندگی بنیامین جنایات رژیم صهیونیستی در قالب داستان روایت می شود. از ایفای نقش در ناآرامی های مدنی ایران تا ترور دانشمندان هسته ای و فعالیت های غیر انسانی در خصوص مردم دنیا. پرونده فوق سرّی 2040؛ داستانی از جنایات رژیم صهیونیستی علیه بشریت به خصوص ایران به قلم محمد قنبری در قطع رقعی و 160 همزمان با ایام  یوم الله روز جهانی قدس توسط انتشارات شهید کاظمی منتشر شد. علاقه مندان جهت تهیه این کتاب با دست خط یادگاری و امضا نویسنده میتوانند از طریق سایت رسمی انتشارات شهید کاظمی به نشانی nashreshahidkazemi.ir و یا از طریق ارسال نام کتاب به سامانه 3000141441 کتاب را با تخفیف ویژه تهیه نمایند.‬‬
‫‫ سردار سلیمانی به مادر شهید مدافع حرم چه گفت؟ , "پاییز پنجاه سالگی" مروری بر زندگی سردار شهید محمد جمالی، همان کتابی است که مرتضی سرهنگی می گفت: حاج قاسم سلیمانی وعده داده بود در مراسم رونمایی آن شرکت کند. , به گزارش خبرنگار فرهنگی خبرگزاری تسنیم، "پاییز پنجاه سالگی" مروری بر زندگی سردار شهید محمد جمالی، همان کتابی است که مرتضی سرهنگی می گفت: حاج قاسم سلیمانی وعده داده بود در مراسم رونمایی آن شرکت کند. این کتاب که توسط انتشارات خط مقدم به چاپ رسیده، به قلم فاطمه بهبودی و روایتگری مریم جمالی (همسر شهید) زوایایی از زندگی شهید مدافع حرمی را روایت می کند که حاج قاسم در مراسم تشییع اش به مادر وی گفته بود: "محمد 25 سال پیش شهید شده بود و روح او کنار همرزمان شهیدش در دوران دفاع مقدس بود." پاییز 1392 "حاج محمد جمالی" خزان پنجاهمین سال عمرش را در سوریه سپری می کرد. رفته بود تا مدافع حریم اهل بیت شود و در همین مسیر نیز دوازدهمین روز از آبان 1392 در دمشق به شهادت رسید. "پاییز پنجاه سالگی" برگ هایی از زندگی شخصی و جهادی این شهید از زبان همسرش است. از حضور در جبهه های دفاع مقدس تا مبارزه با اشرار در سیرجان و نهایتا شرکت در جبهه دفاع از حرم؛ زندگی حاج محمد چکیده ای از تاریخ معاصر کشورمان است که امثال شهید جمالی ها نقش فعال و پر رنگی در آن دارند. کتاب با خاطره خوابی که همسر شهید در نوجوانی دیده آغاز می شود. تعبیر این خواب کمی بعد با خواستگاری و وصلت حاج محمد با مریم جمالی دختردایی اش، تعبیر می شود. سبک روایتی کتاب در کنار قلم ساده و بی تکلف نویسنده باعث شده تا خواننده از همان ابتدا جذب داشته های کتاب شود و زندگی سردار جمالی را از زبان همسرش دنبال کند. اگرچه کتاب از زاویه دید یک زن روایت می شود، اما گره خوردن زندگی شهید جمالی با جهاد و حضور در جبهه های مختلف، باعث شده تا تقریبا هیچ کدام از فصل های "پاییز پنجاه سالگی" از خاطرات رزمندگی این شهید مدافع حرم خالی نماند و از این رهگذر، ما با بخش هایی از تاریخ کشورمان آشنا می شویم. در فصل اول کتاب می خوانیم: "بعد از مهمانی که سه روز بعد مراسم عروسی می گیرند و پاتختی به حساب می آید، محمد گفت: باید برگردم جبهه؛ اما قبلش می روم از مادرم خداحافظی کنم...عمه دلبسته محمد بود و محمد حرمتش را نگه می داشت... یکبار عمه دلواپسی اولین جبهه رفتن محمد را اینطور برایم بازگو کرد: کلاس یازده بود که جنگ شد. همکلاسیش از رفسنجون اومد. گفتم از ممد ما چه خبر؟ گفت او که رفت آموزش نظامی ببینه؛ می خواد بره جبهه..." محمد جمالی به عنوان یک رزمنده پاسدار بلافاصله بعد از ازدواج با همسرش راهی جبهه می شود. از همان فصل اول، دوران جدایی های این زوج شروع می شود. در فصل دوم، بی قراری های همسر شهید از حضور وقت و بی وقت همسرش در جبهه بیشتر نمود پیدا می کند. او هم از زمان حال همسرش و عملیاتی که در آن حضور می یابد می گوید و هم گریزی به گذشته و دیگر عملیاتی می زند که پیش از ازدواج شان، حاج محمد در آنها حضور یافته و مجروح شده بود. مثل عملیات خیبر که کتف حاج محمد گلوله می خورد یا در عملیاتی دیگر که دچار موج گرفتگی می شود. مریم جمالی، همسر شهید، سال 67 مجبور می شود به خاطر حضور طولانی مدت همسرش در جبهه ها، به همراه فرزندش به جبهه برود. جنگ که تمام می شود، به کرمان برمی گردند. اما اینبار حاج محمد ماموریت می گیرد تا برای مقابله با اشرار به سیرجان برود و دوباره همسر و فرزندانش را با خود به آنجا می برد. ماموریت در سیرجان بیش از سه سال طول می کشد. "یک شب بعد از دو شبانه روز ماموریت دیر وقت به خانه آمد؛ خسته و با سرو وضع خاکی. چیزی توی دستش بود... گفتم چیه؟ پارچه ی کهنه ی توی دستش را باز کرد. نزدیک یک کیلو طلا بود. گفتم این ها را رو از کجا آورده ای؟ گفت چند تا قاچاقچی رو غافلگیر کردیم. پا به فرار گذاشتند. از دست شون افتاد. وقتی برگشتم اداره، دیگه کسی توی واحد نبود که برم و صورت جلسه کنم... آن شب تا صبح اجیر بود که مبادا همین امشب دزدی بیاید و دست به امانتش ببرد". نکته بارز در زندگی شهید جمالی، ارتباط نزدیک او با سردار شهید حاج قاسم سلیمانی است. این دو از دوران دفاع مقدس دوستی دیرینه ای با هم داشتند و رخصت رفتن به سوریه را هم شهید جمالی از حاج قاسم می گیرد و آن روز در پوست خودش نمی گنجید :"شب که به خانه آمد گفتم چه خبر شده که توی پوست خودت نیستی؟ گفت: حاج قاسم پرسید چی کار می کنی؟ گفتم هیچی بیکارم. گفت می خوای بری سوریه. گفتم از خدامه..." شهید جمالی اوایل شهریورماه 1392 رهسپار دفاع از حرم می شود و دوازدهم آبان ماه 92 در دمشق به شهادت می رسد. کتاب "پاییز پنجاه سالگی" تا شهادت سردار جمالی و مراسم خاکسپاری شهید که خود حاج قاسم، پیکر وی را درون مزار می گذارد، ادامه پیدا می کند. سردار سلیمانی پس از شهادت همرزمش، به شخصه پیگیر چاپ کتاب وی بود و قول داده بود در مراسم رونمایی آن شرکت کند، اما رونمایی از این کتاب در بهمن ماه 1398 در زمانی رخ می دهد که کمتر از چهل روز از شهادت حاج قاسم سلیمانی می گذشت. در پایان بخشی از این کتاب را پیش رو دارید: "سردار سلیمانی پای قبری که حفر کرده بودند، ایستاده بود. رفتم جلو. گفتم: دیدید آخر حاجی شهید شد؟ سرش را زیر انداخت و گفت: قسمتش بود. سر گودی نشستم. چطور می توانستم باور کنم تا دقایقی دیگر محمد را به خاک می سپارند؟ ... سردار سلیمانی، توی قبر رفت. حسین را صدا زدند. دلم می خواست جای حسین بودم و وقتی که کفن را از روی صورتش کنار می زدند، یک بار دیگر می دیدمش. دخترها دورتر کز کرده بودند...". انتهای پیام/‬‬
‫‫ پنجمین جلد «تاریخ ایران پس از انقلاب اسلامی» منتشر شد , جلد پنجم از مجموعه «تاریخ ایران پس از انقلاب اسلامی» به همت موسسه فرهنگی هنری مرکز اسناد انقلاب اسلامی روانه بازار کتاب شد. , به گزارش خبرنگار فرهنگی خبرگزاری تسنیم، پنجمین جلد از مجموعه «تاریخ ایران پس از انقلاب اسلامی» به بررسی عملکرد دولت مکتبی شهید رجایی می‌پردازد و بازه تاریخی این تحقیق، مهم‌ترین وقایع تابستان 1360 را دربرمی‌گیرد. چنانکه در مقدمه این اثر می‌خوانیم: «در این کتاب تلاش شده است، تحلیل و تبیین تحولات این دوران که نشان دهنده مراحل به ثبات رسیدن و استقرار نظام و اقتدار تدریجی آن می‌باشد، مستند و مستدل ارائه گردد.» در بخشی از کتاب می‌خوانیم: «تخریب و به آتش کشیدن اموال مردم، در نظر سازمان مجاهدین خلق، امری آسان و تاثیر گذار تلقی می‌شد که مقاومت در برابر خواسته های سازمان و افشای اهداف، اعضا و برنامه‌های آن را به شکست می‌انجامید. به آتش کشیدن خرمن‌های گندم در میاندوآب در 11 مرداد 1360 و آتش زدن چند مغازه با پرتاب کوکتل مولوتف در شهر های ساری، رشت و سمنان در 17 مرداد 1360، ازجمله این موارد هستند.» این اثر شامل دو بخش است و هر بخش نیز مشتمل بر فصولی است. در بخش نخست مسائلی چون ترکیب هیئت دولت شهید رجایی، گسترش اقدامات تروریستی منافقین، فرار رجوی و بنی‌صدر، ترور دکتر شهید آیت، تحولات سیاسی – نظامی جبهه‌های جنگ و ... بررسی می‌شود. بخش دوم نیز به بررسی برنامه‌های دولت شهید باهنر اختصاص دارد. این مجموعه به قلم غلامرضا بهداروندیانی و با نظارت علمی  جواد منصوری نگاشته شده و از سوی موسسه فرهنگی هنری مرکز اسناد انقلاب اسلامی منتشر شده است. گفتنی است پیش از این، مجلد اول، دوم، سوم و چهارم از این مجموعه روانه بازار کتاب شده بود و اینک پنجمین جلد از مجموعه «تاریخ ایران پس از انقلاب اسلامی» در اختیار خوانندگان قرار می‌گیرد. علاقمندان می‌توانند برای تهیه این کتاب 700 صفحه‌ای، با قیمت 78 هزار تومان ضمن مراجعه به صفحه منشورات سایت مرکز اسناد انقلاب اسلامی به آدرس www.irdc.ir با شماره 02122211174 تماس حاصل نمایند. انتهای پیام/‬‬
‫‫ جمع‌آوری دستفروشان خیابان انقلاب و آزادی/ پلیس امنیت به قاچاق کتاب ورود کرد , پلیس امنیت تهران امروز به دستور مقام قضایی دستفروشان کتاب‌های غیرقانونی و قاچاق در خیابان انقلاب و آزادی را دستگیر کرد. , به گزارش خبرنگار فرهنگی خبرگزاری تسنیم‌، ظهر امروز سه‌شنبه 30 اردیبهشت ماه نیروی انتظامی کلیه دستفروشان خیابان انقلاب و آزادی تهران را که اقدام به فروش کتاب‌های غیرقانونی و قاچاق می‌کردند دستگیر کرد. بنا به گفته یکی از اعضای کارگروه صیانت از حقوق مولفان و مصنفان این اقدام حدود یک ساعت پیش به دستور مقام قضایی انجام شده است،‌ پیش از این مقام قضایی اتحادیه ناشران و کتابفروشان تهران و ‌وزارت فرهنگ و ارشاد اسلامی و پلیس امنیت را موظف به این اقدام کرده بود. در این طرح حدود 12 دستفروش کتاب‌های غیرقانونی و قاچاق تحویل پلیس امنیت داده شدند تا با بازجویی‌های بیشتر سرکرده اصلی باند کتاب‌های قاچاق در تهران شناسایی شود.  انتهای پیام/‬‬
‫‫ قرائتی: رمضان یعنی ماه گناه‌سوزی , حجت‌الاسلام قرائتی یکی از معانی رمضان را ماه گناه‌سوزی معرفی کرد. , به گزارش خبرنگار فرهنگی باشگاه خبرنگاران پویا، حجت‌الاسلام قرائتی در برنامه "نکات ناب" با اشاره به اینکه تنها ماهی که خداوند در قرآن از آن به صورت مستقیم نام می‌برد، رمضان است، گفت: رمضان از ماده "رمَضَ" به معنای آن نوع سوختی است که دود و خاکستر ندارد؛ بنابراین رمضان یعنی ماه گناه‌سوزی. وی طرح وجوب روزه از سوی خداوند را لحنی زیبا، آرام و ملایم توصیف کرد و گفت: خداوند در آیه 183 سوره بقره درباره وجوب روزه می‌فرماید «یا أَیُّهَا الَّذینَ آمَنُوا کُتِبَ عَلَیْکُمُ الصِّیامُ‏ کَما کُتِبَ عَلَى الَّذینَ مِنْ قَبْلِکُمْ لَعَلَّکُمْ تَتَّقُونَ؛ اى کسانى که ایمان آورده‏‌اید، روزه بر شما مقرر شده است همان گونه که بر کسانى که پیش از شما [بودند] مقرر شده بود، باشد که پرهیزگارى کنید.» لحن این آیه خیلی زیبا، آرام و ملایم است. مانند پزشکی که قصد دارد به کودکی آمپول تزریق کند و او را دلداری می‌دهد. ادامه این سخنان را در کلیپ زیر مشاهده می‌کنید.  انتهای‌پیام/‬‬
‫‫ میزان زکات فطره از سوی رهبر معظم انقلاب اعلام شد , کانال فقه و احکام رهبری میزان زکات فطره بر اساس نظر رهبر معظم انقلاب را اعلام کرد. , به گزارش خبرنگار فرهنگی خبرگزاری تسنیم، کانال فقه و احکام رهبر معظم انقلاب اسلامی دقایقی پیش در شبکه‌ مجازی به‌نشانی (leader_ahkam@) جدیدترین استفتائات معظم‌له را درباره مبلغ و مقدار فطریه امسال منتشر کرده است. سؤال: مبلغ و مقدار فطریه برای هر نفر چه مقدار است و چه چیزی باید به عنوان فطریه پرداخت شود؟ جواب: مکلف باید براى خودش و کسانى که نان خور او هستند، هر نفرى یک صاع (تقریباً سه کیلو) گندم یا جو یا خرما یا کشمش یا برنج یا ذرت و مانند اینها به مستحق بدهد و اگر پول یکى از اینها را هم بدهد کافى است. (مبلغ زکات فطره برای سال 1399 شمسی مطابق سال 1441 قمری، بر مبنای قیمت گندم، مبلغ 10 هزار تومان است)  انتهای پیام/‬‬
‫‫ توصیه امیرالمؤمنین در کم کردن تعلقات دنیوی , حجت‌الاسلام حسینی قمی به شرح بیانی از امیرالمؤمنین درباره کم کردن تعلقات دنیوی پرداخت. , به گزارش خبرنگار فرهنگی باشگاه خبرنگاران پویا، حجت‌الاسلام حسینی قمی در برنامه سمت خدا ضمن اشاره به راهکاری برای کم کردن تعلقات دنیوی گفت: امیرالمؤمنین در یکی از سخنان خویش فرمود: عِبَادَ اللَّهِ، أُوصِیکُمْ بِالرَّفْضِ لِهَذِهِ الدُّنْیَا التَّارِکَةِ لَکُمْ وَ إِنْ لَمْ تُحِبُّوا تَرْکَهَا؛ اى بندگان خدا، شما را به ترک دنیایى سفارش مى‌کنم که شما را رها مى‌کند اگر چه شما جدایى از آن را دوست ندارید. وی افزود: منظور از این فراز، بریدن کامل از دنیا نیست بلکه خود امیرالمؤمنین که اینطور بیان می‌فرماید، بیش از همه در مدینه کار کشاورزی، عمرانی و آبادانی داشتند. منتها ایشان می‌خواهند فضای مسابقه در دنیاپرستی را از بین ببرند.  حسینی قمی در شرح این فراز از کلام امیرالمؤمنین گفت: ابن میثم بحرانی در شرح این خطبه می‌نویسد «این که دنیا را در همه احوال ترک کنند هر چند رهایى و دورى جستن از آن را دوست نداشته باشند، این بى شک از بزرگترین مصلحتهاست که انسان محبوبى را که ناگزیر از او جدا خواهد شد، به تدریج رها کند.» یعنی همچون مادری که طفل خود را از شیر می‌گیرد، به تدریج تعلقات کم شود. ادامه را در فیلم زیر مشاهده می‌کنید.  انتهای‌پیام/  ‬‬
‫‫ همدلی جهادگران انصارالمهدی(عج) با نیازمندان+فیلم , گروه جهادی هیأت انصار المهدی(عج) نیز یکی از هزاران گروه جهادی است که این روزها طی سه مرحله بسیج عمومی تمام توان خود را در جهت کمک به نیازمندان به کار بسته است. , به گزارش خبرنگار فرهنگی خبرگزاری تسنیم، توصیه رهبر معظم انقلاب مبنی بر اینکه :«خوب است که در ماه مبارک رمضان یک رزمایش گسترده برای مواسات، همدلی و کمک مؤمنانه به نیازمندان و فقرا در جامعه شکل بگیرد» باعث شکل‌گیری زنجیره‌های فعالیت جهادی در راستای فرمایش رهبری و اتحاد اقشار مختلف مردم در این بخش از فعالیت‌ها شد. گروه جهادی هیأت انصار المهدی(عج) نیز یکی از هزاران گروه جهادی است که این روزها برای عمل به فرمایشات رهبری استین همت بالازده و در طول ماه مبارک رمضان تمام توان خود را در جهت کمک به نیازمندان و محرومان شهر صالحیه در شهرستان بهارستان به کار گرفته است. شهرستان بهارستان در مجاورت اسلامشهر و استان تهران قرار دارد و به مدد جهادگران اسلامشهری، بسیاری از خانواده های محروم در روزهای رمضان مشمول کمک های مردمی و خیرین تهرانی شدند. گروه جهادی هیأت انصار المهدی طی یک مرحله با تهیه313 پرس غذا با نام و یاد حضرت حجت ابن الحسن(عج)  و توزیع آن به همراه بسته های بهداشتی و مواد ضدعفونی کننده میان نیازمندان شهرستان فعالیت خود را در زمینه مواسات آغاز کردند. در گام بعدی جهادگران این گروه با تهیه 125 بسته ارزاق که در بردارنده گوشت مرغ و گوسفند بود، به کمک نیازمندان شتافتند. هر بسته به ارزش 480 هزار تومان و مجموعا 60 میلیون تومان بود که هزینه آن توسط خیرین و کمک های مردمی تأمین شد. در گام سوم کمک های جهادی نیز 1986 بسته بهداشتی به عدد سن مبارک امام زمان(عج) تهیه شد و طی چند روز توسط وانت ها بارگیری شده و میان نیازمندان صالحیه توزیع شد.   انتهای پیام/‬‬
‫‫ مدیرکل حوزه هنری استان خوزستان: صحبت‌هایم در تأیید خواننده خارج‌نشین نبود/ برخی سوءاستفاده کردند‌ , گروه استان‌ها ــ انتشار یک مصاحبه لایو اینستاگرامی از مدیرکل حوزه هنری خوزستان و بیان برخی مطالب درباره یک خواننده خارج‌نشین سبب ایجاد نگرانی میان برخی فعالان و نیروهای فرهنگی و مذهبی استان خوزستان شد. , به گزارش خبرگزاری تسنیمگروه استان‌ها، انتشار یک مصاحبه لایو‌ اینستاگرامی از مدیرکل حوزه هنری خوزستان و بیان برخی مطالب درباره یک خواننده خارج‌نشین سبب ایجاد نگرانی میان برخی فعالان و نیروهای فرهنگی و مذهبی استان خوزستان و با واکنش شدید برخی مسئولان مواجه شد. خبرگزاری تسنیم برای روشنگری موضوع در نشستی ‌با حجت‌الاسلام سید‌ شهاب‌الدین طباطبایی ضمن بازبینی صحبت‌های کامل ایشان به بررسی موارد فوق پرداخت‌. وی در این گفت‌وگو با اشاره به بازتاب‌های این گفت‌وگوی اینستاگرامی ‌اظهار داشت: سال‌های سال است که بی‌سروصدا و بدون هیچ چشم‌داشتی در سنگرهای مختلف علمی و فرهنگی و انقلابی به خدمتگزاری مشغولم و هرگز دنبال شهرت و قدرت  نبوده‌ و نیستم‌ و ان‌شاء‌الله با توضیحاتی که ارائه می‌شود برای دوستان روشن خواهد شد ‌که چنین قصدی نداشتم،‌ و سابقه بنده کاملاً مشهود است که هیچ‌وقت به‌دنبال کسب موقعیت‌های بی‌ارزش نبوده‌ام‌. وی در پاسخ به پرسش خبرنگار تسنیم درباره علت بیان این مطالب و نگرانی‌های ایجادشده گفت: در فضای مجازی از صحبت‌های هر کسی ممکن است سوء استفاده شود و این مسئله فقط درباره صحبت‌های ما اتفاق نیفتاده اما آنچه مهم است هوشیاری جبهه انقلاب در مواجهه با چنین شیطنت‌ها و سوءاستفاده‌هایی است که باید با توجه به شناخت و سابقه فرد در صحت چنین مطالبی ایجاد تردید کنند نه آنکه بدون اطلاع از حقیقت ماجرا به تخطئه آن فرد اقدام کنند. وی در ادامه گفت: با صحبت‌های خودم قصد نداشتم که هزینه‌ای برای جریان‌های انقلابی و هنری و یا حتی روحانیت ایجاد کنم و به همین خاطر در آن گفتگو بدون لباس روحانی حاضر شدم و صرفاً به بیان دیدگاه‌های دینی و هنری خود بر اساس مبانی انقلاب اسلامی پرداختم و خود نیز  ‌از سوء‌استفاده از این کلیپ تقطیع‌شده بسیار ناراحت و متأسفم. طباطبایی با ابراز اینکه کلیپ این مصاحبه مربوط به گذشته است و انتشار آن در شرایط کنونی بی‌تردید بیانگر سوءنیت قطعی منتشرکنندگان است، گفت: تمام این صحبت‌ها در حالت تمثیلی و مثالی گفته شد و به‌معنای تأیید فرد نبوده ‌و در همان گفتگو نیز چندین بار بر این مطلب تأکید شد ولی متأسفانه با تقطیع‌های صورت‌گرفته اصل کلام ناقص مانده است و زمینه را برای سوءبرداشت‌ها فراهم کرد هرچند در همان زمان از طرف مردمی که این برنامه را مشاهده کردند هیچ‌گونه بازخورد و واکنش منفی دریافت نشد اما بعداً این کلیپ توسط عده‌ای منتشر می‌شود که مشخص است قصد خوبی نداشته‌اند و هدفشان از این موضوع تخریب وجهه ما در جایگاه حقیقی و حقوقی و تسویه حساب‌های شخصی بوده است که از این بابت  ابراز تأسف می‌کنم. وی افزود: من در آن برنامه به‌عنوان کارشناس فرهنگی هنری و دینی به تبیین فضای موسیقی پس از انقلاب و نگاه امامین انقلاب به این مقوله و همچنین تعریف  موسیقی حلال و حرام و ارزشی و غیر‌ارزشی و بیان فتاوای مراجع معظم تقلید در این باره پرداختم و گفتم نظر عمومی اسلام در این باره روشن است و با هنر و موسیقی مخالفتی ندارد بلکه با ابتذال در هنر و موسیقی مخالفت دارد چرا که اگر موسیقی و هنر به ابتذال کشیده شود آسیب‌زاست و مواردی از آن مطرح شد. وی گفت: در تمام طول مدت خدمتم‌ در حوزه‌های مختلف کوچک‌ترین کاری خلاف مصلحت انقلاب و دیدگاه مقام معظم رهبری  انجام نداده‌ام  و همواره سعی کرده‌ام نظراتم را از منظر نگاه رهبری بر حوزه‌های مختلف فرهنگ و هنر تطبیق دهم. طباطبایی بیان کرد: متأسفانه برخی دوستان به‌جای این‌که اصل موضوع را از خودمان  پیگیری کنند به‌دنبال این موج هدفمندی که علیه ما راه افتاده حرکت کردند و سوار بر همین موج شدند درحالی که باید در این شرایط به وظایف انقلابی خود عمل و از همسنگرشان دفاع کنند و مقابل این قضیه بایستند و اگر سؤال و یا  نقد و نظری هم دارند دلسوزانه و برادرانه منتقل کنند نه آنکه خلاف نظر رهبری (به‌صرف تصور اختلاف نظر و نه اختلاف نظر واقعی‌)؛ با دادن نسبت‌های ناروا؛ سعی در حذف ما از جریان انقلاب  کنند! وی در پاسخ به سؤال خبرنگار تسنیم مبنی به اینکه این صحبت‌ها تعدادی از متدینین و علما را آزرده‌خاطر کرده است، گفت: گرچه این مسئله همان‌طور که عرض کردم ناشی از تقطیع و شیطنت عده‌ای در  فضای مجازی است و شما هم با دیدن اصل صحبتها ملاحظه کردید که آنچه گفته شد با آنچه در فضای مجازی منتشر شده متفاوت است اما از علما و نخبگان علمی و فرهنگی و نیروهای انقلاب و همه کسانی که در این مورد دغدغه‌مندانه و دلسوزانه پیگیری کردند صمیمانه تشکر و دلجویی نموده و از سوءتفاهم‌های ایجادشده پوزش می‌طلبم و از خداوند متعال برای همه توفیق و سربلندی روزافزون مسألت دارم. انتهای پیام/331/ش+‬‬
‫‫ بازخوانی کتابی از داوود امیریان , انتشارات کتابستان معرفت «گردان قاطرچی‌ها»، اثر داوود امیریان، را برای پانزدهمین‌بار تجدید چاپ کرد. , به گزارش خبرگزاری تسنیم، «گردان قاطرچی‌ها» کتابی برای نوجوانان است که با روایتی طنز از روزهای جنگ و نوجوانان کم سن و سالی که به جنگ می‌رفتند، سخن می‌گوید.  این کتاب، قصه‌ گردانی است که وظیفه‌اش نگهداری از قاطرهایی برای حمل آذوقه و مهمات مورد نیاز رزمندگان به ارتفاعات کردستان است. افراد گردان در کنار این قاطرها داستان‌های خنده‌داری می‌سازند و طی مانورها و عملیات‌های مختلف هر کدام تجربیات و سختی‌های مختلفی را پشت سر می‌گذراند. نویسنده در غالب اتفاقات خنده‌دار وقایع جنگ را به صورتی دلنشین برای نوجوانان تعریف می‌کند و شجاعت نوجوانان آن دوران را بیان می‌کند که با سن پایین از جنگ و جبهه نمی‌ترسیدند و برای شهادت هم آماده بودند.  البته با توجه به مخاطبان کتاب، تلخی و سختی‌های  جنگ کمتر نشان داده شده و بیشتر بر روی کمدی بودن اتفاقات تمرکز شده است. «گردان قاطرچی‌ها» به قلم داوود امیریان، برای پانزدهمین‌بار در انتشارات کتابستان معرفت به چاپ رسید. انتهای پیام/‬‬
‫‫ اخبار رادیو و تلویزیون| از شروع "بزنگاه" رضا عطاران تا ویژه‌های قدس و عید فطر تلویزیون , تلویزیون برای ایام عیدفطر و روز قدس برنامه‌هایی را تدارک دیده، آی‌فیلم از روز جمعه دوم خردادماه سریال دیگری از رضا عطاران روی آنتن می‌برد و شبکه یک، پشت صحنه "نون.خ" را بعد از پشت صحنه "زیرخاکی" پخش می‌کند. , به گزارش خبرگزاری تسنیم، اخبار کوتاه رادیو و تلویزیون را در ادامه ببینید: پشت صحنه "نون‌.خ"، پس از "زیرخاکی" با پخش آخرین قسمت از فصل اول سریال رمضانی "زیر خاکی" پشت صحنه این سریال جمعه شب ساعت 22:15 پخش می‌شود. همچنین شنبه شب، در همین ساعت پشت صحنه سریال طنز "زیرخاکی" به کارگردانی سعید آقاخانی و تهیه‌کنندگی مهدی فرجی تقدیم بینندگان شبکه یک می‌شود. افسانه‌ای از کشور روسیه در «افسون افسانه» رادیو نمایش پنج شنبه اول خرداد شنونده افسانه «سادکو» در برنامه «افسون افسانه» رادیو نمایش باشید. «سادکو» که افسانه‌ای روسی است توسط سهیلا خدادادی تنظیم رادیویی شده است و در خلاصه داستان آن آمده است: در روستایی دورافتاده، جوان فقیری به نام «سادکو» زندگی می‌کرد. سادکو گاهی با کشاورزی و گاهی با چوپانی برای دیگران اموراتش را می‌گذراند. یک روز که در حال کشاورزی بود مرد نوازنده‌ای به او نزدیک شد که ساز گوسلی می‌نواخت. سادکو از صدای ساز خیلی خوشش آمد و مرد نوازنده موقع رفتن، گوسلی را به سادکو داد و سادکو بعد از مدتی نوازنده ماهری شد و آوازه شهرتش در هر کوی و برزنی پیچیده بود تا اینکه مسیر زندگی سادکو با یک اتفاق تغییر کرد. افسانه «سادکو» به روایت شیرین سپهراد و با هنرمندی امیر زنده‌دلان، مهین نثری، قربان نجفی، محمد رضاعلی،کامیار محبی، امیر فرحان‌نیا و گلچهره زند در اداره کل هنرهای نمایشی رادیو تولید شده است. این افسانه به تهیه‌کنندگی زهرا عبدالله‌زاده، کارگردانی بهرام سروری‌نژاد، افکتوری محمدرضا قبادی‌فر، صدابرداری محمدرضا محتشمی و افکتوری  محمدرضا قبادی‌فر هر پنجشنبه ساعت 22:45 از رادیو نمایش پخش می‌شود  و تکرار آن جمعه ساعت 11:45 دقیقه است. تقدیر نماینده رئیس جمهور در شورای نظارت از عملکرد مراکز استانی نماینده رئیس جمهور در شورای نظارت بر صداوسیما در توئیتی از عملکرد بخش‌های مختلف رسانه‌ملی به ویژه مراکز استانی تقدیر کرد. حسام‌الدین آشنا نماینده رئیس جمهور در شورای نظارت بر رسانه‌ملی در صفحه توئیتر خود از عملکرد بخش‌های مختلف این سازمان در مقابله و مواجهه با کرونا تقدیر کرد. وی در این توئیت آورده است: امروز گزارش تفصیلی عملکرد صداوسیما در مواجهه با کرونا را مطالعه کردم، لازم می‌دانم صمیمانه و خالصانه از همه دست اندرکاران معاونت‌های صدا، سیما، سیاسی و برون‌مرزی و عزیزان سخت‌کوش استان‌های سازمان قدردانی کنم.پ وی در پایان یادآور شده است: موفقیت این حرکت جهادی و منسجم باز هم ثابت کرد که یدالله مع‌الجماعه. شبکه پنج سیما در روز جهانی قدس شبکه پنج سیما، همزمان با آخرین جمعه ماه مبارک رمضان و روز جهانی قدس  جمعه 2 خردادماه با فیلم سینمایی هیام، مستند قاب مقاومت، ویژه برنامه به خانه بر می‌گردیم  و.. با مخاطبان خود همراه می‌شود. فیلم سینمایی " هیام "  به کارگردانی محمد درمنش روز پنجشنبه اول خردادماه ساعت 10:45 از شبکه پنج سیما پخش می‌شود. در خلاصه این فیلم آمده است: هیام و حسان که در دانشگاه با هم آشنا شده‌اند با هم ازدواج می‌کنند. آنها می‌خواهند برای دیدن والدین حسان به انگلیس بروند که سربازان اسرائیلی به بهانه واهی آنها را در ایست بازرسی معطل می‌کنند و زمانیکه حسان می‌گوید که تبعه انگلیس است و حق ندارند که با او این رفتار را داشته باشند او را بازداشت می‌کنند و مأمور ویژه بازداشتگاه بعد از اینکه یک ردیاب در موبایل او جاساز می‌کند او را آزاد می‌کند. مأمور ویژه به دنبال فردی به نام صباح می‌شود که خرابکاری‌های زیادی کرده و تعداد زیادی از نظامیان اسرائیلی را کشته است و فکر می‌کند که آن شخص هیام است. صباح خاله هیام است و در یک عملیات کشته می‌شود و زمانیکه حسان می‌خواهد نزد والدینش برود و هیام با او نمی‌رود و ..... جهاد سعد، ریم علی ، کفاح الخوص، عابد فهد،سامر عمران، رنا جمول و.... بازیگران این فیلم سینمایی‌اند. مستند " قاب مقاومت " روز جمعه 2 خردادماه  مقارن با روز جهانی قدس ساعت 10 صبح از شبکه پنج سیما پخش می‌شود. مستند " قاب مقاومت" محصول 2020 کاری از امور بین‌الملل دفتر لندن است که زندگی خانم "سارا راسل "که در لندن زندگی می‌کند و به دین اسلام و مذهب تشیع تشرف پیدا کرده است، را به تصویر می‌کشد. وی حضور مؤثری در فعالیت‌های راهپیمایی قدس در لندن دارد و بوسیله عکاسی و برگزاری نمایشگاه عکس، مقاومت را به تصویر می‌کشد. ویژه‌برنامه "به خانه بر می‌گردیم" در آخرین جمعه ماه مبارک رمضان  معطوف به روز جهانی قدس و  هفته جمعیت خواهد بود. ویژه‌برنامه "به خانه بر می‌گردیم" جمعه 2 خرداد‌‌ماه مانند هفته گذشته حوالی ساعت 16:45 پخش خواهد شد و  این برنامه‌ای شاد و مفرح با اجرای مسعود روشن‌پژوه و فوژان احمدی و به همراهی شهرام نیکیار روی آنتن شبکه پنج سیما می‌رود. عوامل این برنامه قصد دارند تا با توجه به نزدیک شدن به ایام عید فطر و همینطور روز ملی جمعیت که در تقویم ما روز سه‌شنبه نامگذاری شده فضای برنامه خود را عوض کنند. نکته بارز و جالب این برنامه دعوت از یک خانواده پرجمعیت و شرح قصه این خانواده و لذت‌های یک خانواده پرجمعیت و شاد است. مخاطبان می‌توانند از قاب این برنامه خواننده مطرح پاپ کشورمان یعنی پویا بیاتی را نظاره‌گر باشند. همچنین علی صدرا کارشناس مهارت‌های زندگی که هر هفته سلسله بحث‌هایی در برنامه مطرح می‌کند این هفته با موضوع و آموزش مهارتی تازه برای سبک زندگی بهتر و با موضوع فرزندآوری و خانواده پرجمعیت در برنامه حاضر می‌شود. در عین حال منصوره‌سادات حسینی کارشناس آشپزی این برنامه هم به مناسبت روز قدس و همزمانی این برنامه با این روز یک غذای فلسطینی را تدارک خواهد دید. دستپخت شبکه یک برای عید فطر سری جدید مسابقه دستپخت 1399 همزمان با عید سعید فطر از شبکه یک پخش می‌شود. سید وحید حسینی تهیه کننده و مجری مسابقه دستپخت گفت: برنامه دستپخت 1399، ویژه رقابت خانواده ها با مشاغل خاص است. تهیه‌کننده برنامه دستپخت با بیان اینکه اولین برنامه از سری جدید یکشنبه و دوشنبه شب حدود ساعت 19:45 پخش می‌شود، گفت: در دستپخت 99، بینندگان هر هفته علاوه بر تماشای مسابقه با یک شغل کمتر شناخته شده آشنا خواهند شد. مجری برنامه دستپخت افزود: این هفته خانواده‌های فوتراک‌ها (یا فروشندگان غذا با خودرو) با یکدیگر مسابقه آشپزی می‌دهند و در هفته دوم، رقابت بین خانواده اورژانس‌ها خواهد بود. برنامه دستپخت کاری از گروه اجتماعی شبکه یک سیما است که از سال 94 با تهیه کنندگی سید وحید حسینی و با هدف معرفی آشپزی بعنوان یک حرفه و هنر مهم ساخته شده است. این برنامه در سال 99، شنبه و دوشنبه هر هفته حدود ساعت 1945 از این شبکه پخش می‌شود. «میدون» به شبکه سه بازمی‌گردد/ ادامه روند ترمیم دکور قسمت‌های جدید مسابقه تلویزیونی «میدون» با معرفی 6 کسب و کار جدید یکم و دوم خرداد از شبکه سه پخش می‌شود و بازسازی بخش‌های آسیب‌دیده دکور همچنان ادامه دارد. در قسمت‌های 53 و 54 مسابقه تلویزیونی «میدون» 6 کسب و کار در حوزه‌هایی از جمله بازیافت، زنبورداری، آتش‌نشانی و تاکسیرانی معرفی می‌شوند. این مسابقه که در فرصت تعطیلی یک هفته‌ای به دلیل تقارن با شب‌های قدر، جریان بازسازی بخش‌های سوخته دکور خود را آغاز کرده است، 6 کسب و کار فناورانه جدید را در قسمت‌های پیش رو به مخاطبان معرفی می‌کند. مرتضی عرب‌نیا در زمینه بازیافت مشتقات نفتی، علیرضا خاکسار کلانی در حوزه زنبورداری و کندوسپاری، عباس انصاری درباره تولید پودر آتش‌نشانی و مسعود کبورانی درباره تاکسی بورد طرح‌های خود را در 2 قسمت این هفته «میدون» مقابل داوران شرح می‌دهند. همچنین حسین همازاده درباره ایجاد یک مزرعه گردشگری توضیح داده و مرضیه خانی ایده‌ای را درباره ضدلغزش سطوح معرفی می‌کند. قسمت‌های جدید مسابقه تلویزیونی «میدون» پنجشنبه و جمعه یکم و دوم خرداد بعد از اخبار 22 شبکه سه سیما روی آنتن می‌روند. «میدون» مسابقه‌ای در حوزه کارآفرینی و معرفی کسب و کارها و مشاغل جدید است که به تهیه‌کنندگی سید محمدحسین هاشمی گلپایگانی در گروه اجتماعی شبکه سه سیما تهیه و تولید می‌شود. نسیم ادبی مهمان امشب «کتاب‌باز» شد نسیم ادبی در «کتاب باز» مهمان سروش صحت خواهد شد و از تأثیر کرونا بر تئاتر خواهد گفت. سروش صحت در جدیدترین قسمت برنامه‌ تلویزیونی «کتاب‌باز» میزبان نسیم ادبی خواهد بود. این بازیگر تئاتر، سینما و تلویزیون از ضربه‌ای که ویروس کرونا بر مدیوم تئاتر وارد کرده است خواهد گفت. او که به تازگی اجرای آنلاین نمایشی داشته است از تجربه‌ این شیوه‌ تازه در نمایش صحبت خواهد کرد در بخش دیگری از ویژه‌برنامه‌ تلویزیونی «کتاب‌باز» در ماه مبارک رمضان، حسین فروتن کارشناس کتاب حوزه‌ علم و دانش در چهارمین قسمت از سری مباحث «علم و شبه علم» به اعتماد و عدم اعتماد به اطلاعات علمی و تاثیر آن در زندگی خواهد پرداخت. ویژه‌ برنامه‌ «کتاب‌باز» به تهیه‌کنندگی و کارگردانی محمدرضا رضاییان، در ایام مبارک رمضان هر شب ساعت 19 روی آنتن شبکه‌ نسیم می‌رود. این برنامه در ساعات 4، 9 و 13 بازپخش می‌شود. ویژه برنامه‌های رادیو ایران در روز جهانی قدس اعلام شد همزمان با فرارسیدن آخرین جمعه ماه مبارک رمضان و روز جهانی قدس رادیو ایران ویژه برنامه‌های مختلفی را تدارک دیده است. در سال جاری با توجه به شیوع ویروس کرونا مراسم بزرگداشت روز جهانی قدس متفاوت برگزار می‌شود. رادیو ایران نیز برای روز جمعه دوم خردادماه مصادف با روز جهانی قدس، ویژه برنامه های مختلفی را  درنظر گرفته که به شرح ذیل است: «فلسطین تنها نیست» با موضوع اهمیت جریان مقاومت در مقابل استکبار که به تهیه‌کنندگی مریم هدیه‌لو و اجرای سیدحسین حسینی ساعت 9 صبح از رادیو ایران پخش می‌شود. «سرزمین نور» ویژه برنامه دیگری در خصوص روز جهانی قدس است که ساعت 9:30 صبح پخش می‌شود. «روز بیداری» با موضوع جنایات رژیم صهیونیستی و مقاومت مردم فلسطین با حضور مهدی حمزه‌پور استاد دانشگاه امام صادق (ع) و عابدینی کارشناس مسائل بین‌الملل و به تهیه‌کنندگی حسین عارفی و اجرای حسین خداد بیگی ساعت 10 صبح از رادیو ایران پخش می‌شود. همچنین راس ساعت 12 ظهر همزمان با آغاز بیانات مقام معظم رهبری رادیو ایران نیز به صورت زنده بیانات معظم‌له را پخش می‌کند. ویژه برنامه "روز حیات" در تلویزیون ویژه برنامه  روز حیات ( قدس در آینه بوسنی و هرزگوین)  با تهیه کنندگی و کارگردانی بهروز ناصری در دفتر نمایندگی سازمان صداوسیما  در سارایوو تولید و  آماده پخش شد. این برنامه به  تاریخچه برگزاری روز قدس در بوسنی و هرزگوین می‌پردازد  و در خلال  سخنان  افراد برجسته  مذهبی سیاسی و دانشگاهی  این کشور به  وضعیت کنونی قدس در جهان اسلام و  دنیا می‌پردازد. مبارزات مردم فلسطین برای آزادی از سرزمین‌شان شباهت بسیاری به رخدادهای تلخ بوسنی در اوایل دهه 70 و تجاوز به این کشور دارد. بسیاری از شیوه‌های تجاوز و ایجاد جنگ داخلی در بوسنی و هرزگوین شبیه به سناریوی اشغال‌گری صهیونیست‌ها در فلسطین بود. از این رو در طی دفاع مردم بوسنی و هرزگوین این شعار بین مردم مطرح بود که اجازه نمی‌دهیم بوسنی تبدیل به فلسطین شود. با این وجود در درون حکومت بوسنی و هرزگوین و به ویژه در بین سیاستمداران مسلمان، حس همدردی شدیدی با مردم فلسطین وجود دارد. آغاز «بزنگاه» رضا عطاران در تلویزیون  مجموعه تلویزیونی «بزنگاه» به‌کارگردانی رضا عطاران، از پنجشنبه اول خرداد، از کانال فارسی آی‌فیلم پخش می‌شود. این سریال طنز در ماه رمضان سال 1387 از شبکه سه سیما پخش شدهو رضا عطاران، حمید لولایی، عطیه معصومی، علی صادقی، سوسن پرور، غلامرضا نیکخواه، مرجانه گلچین، محمود بهرامی، هنگامه حمیدزاده، احمد پورمخبر و... در آن بازی کرده‌اند. سریال«بزنگاه» داستان مرد معتادی به‌نام نادر است که همراه دخترش در کرج زندگی می‌کند و از همسرش جدا شده است. پس از فوت پدرش، او و برادرش، خواهرش و شوهرخواهرش بر سر تقسیم میراث پدری به اختلاف برمی‌خورند. «بزنگاه» هر شب ساعت 21 روی آنتن می‌رود. بازپخش آن نیز در ساعت‌های 5 صبح و 13 بعدازظهر می‌شود. قیام یهودیان علیه صهیونیسم در مستند «ربای» مستند «ربای» روایتی از مبارزه یهودیان ضد صهیونیست علیه اسرائیل، چهارشنبه 31 اردیبهشت از شبکه افق پخش می‌شود. «اقدامات صهیونیست‌ها در دین یهود جایی ندارد» این جمله‌ای است که یهودیان واقعی بارها و بارها عنوان کرده‌اند و کمپین‌هایی هم برای توسعه بیشتر آن به راه انداخته‌اند هر چند سیاست های صهیونیستی مانع از شنیده شدن صدای آنها شده است. صهیونیست‌ها برای پیشبرد اهدافشان نیاز داشتند که به دنیا نشان دهند که مسلمانان و یهودیان با یکدیگر تقابل دارند و این مسئله را تبدیل به جنگ مسلمانان و یهودیان کردند تا به این وسیله مظلوم‌نمایی کنند و توجه و حمایت مردم دنیا را جلب کنند اما این مسئله از سوی خاخام های یهودی رد می‌شود. مستند «ربای» روایتی است از مبارزه یهودیان ضد صهیونیست علیه اسرائیل؛ در این اثر به تلاش های جامعه یهودیان و خاخام‌های ضد صهیونیستی برای پایان دادن به جنایات اسرائیلی‌ها و اقدامات خائنانه آنها پرداخته شده است. «ربای» را می‌توانید چهارشنبه 31 اردیبهشت ساعت 22 و تکرار آن را ساعت 5 روز بعد و همچنین ساعت های 6 و 14:30 شنبه هفته آینده از شبکه افق تماشا کنید. شورای عالی قرآن از شبکه مستند قدردانی کرد قائم مقام شورای عالی قرآن از اقدام پسندیده شبکه مستند سیما در تولید و پخش زندگی نامه قاریان برجسته ایران و مصر قدردانی کرد. سیدعلی سرایی قائم مقام شورای عالی قرآن از مهدی سلیم غفوری مدیر شبکه مستند رسانه ملی به پاس اقدام به جا و پسندیده در تولید و پخش دو برنامه «حسن الکتاب» و «شهریار ملک قرآن» در ماه مبارک رمضان قدردانی کرد. برنامه «حسن الکتاب» به معرفی و شرح زندگانی 24 تن از استادان و قاریان مشهور مصری اختصاص دارد و برنامه « شهریار ملک قرآن» درخصوص زندگانی استاد شهریار پرهیزگار است. سریع‌ترین ختم قرآن مجید در شبکه یک در طرح باران رحمت تا این لحظه 3500 بار قرآن ختم شده است. این طرح به همت گروه معارف اسلامی شبکه یک سیما از ابتدای ماه مبارک رمضان اجرا شده است. مخاطبان می‌توانند هر روز پس از ارسال عدد1 به شماره سامانه 30000111 ، با تلاوت یک صفحه درختم جمعی قرآن به نیت سلامتی همه بشریت شرکت کنند. تا امروز 31 اردیبهشت بیش از دو میلیون و 100 هزار نفر درطرح ختم جمعی قرآن مجید شبکه یک شرکت کرده‌اند. طرح قرآنی باران رحمت شبکه یک تا پایان ماه مبارک رمضان ادامه خواهد داشت. انتهای پیام/‬‬
‫‫ مستند «Gcs۳» کلید خورد/ روایت مرگ مغزی , ساخت مستند «Gcs۳» به نویسندگی و کارگردانی ابراهیم شفیعی آغاز شد. , به گزارش باشگاه خبرنگاران پویا، مستند داستانی «Gcs3» که به افراد درگیر با کُمای عمیق و آسیب‌های مغزی می‌پردازد، بر اساس مستندات کامل پزشکی طی یک دوره تحقیقاتی 14 ساله صورت گرفته است. این مستند که با همکاری پزشکان و جراحان مغز و اعصاب ایران و جهان ساخته می‌شود، سعی بر آن دارد تا بتواند در حوزه درمان و سلامت گامی بردارد. ابراهیم شفیعی فعالیت حرفه‌ای خود را با دستیاری کارگردان و برنامه‌ریزی در سینما و تلویزیون آغاز کرد، وی در این سال‌ها تجربه ساخت 48 فیلم مستند و کوتاه را نیز داشته است، از جمله فیلم‌های مستند «فرنگیس»، «عاشقی در غربت»، «زندگی و دیگر هیچ»، «دو تار مو»، «پارادیزو»، «صدای خواب» و «صدای سکوت». بنابر اعلام سازمان سینمایی مبنی‌بر آغاز تولیدات سینمایی به شرط رعایت پروتکل‌های بهداشتی ناشی از ویروس کرونا، فیلمبرداری مستند «Gcs3» در تهران آغاز شده و قرار است در استان مازندران و سپس کشورهای اروپایی و آمریکا ادامه یابد. انتهای پیام/ ‬‬
‫‫ فارابی به انجمن فیلمنامه‌نویسان امتیاز ویژه داد , طرح حمایت از تولید فیلمنامه مختص اعضای رسمی انجمن صنفی فیلمنامه‌نویسان منتشر شد. , به گزارش باشگاه خبرنگاران پویا، به نقل از روابط عمومی بنیاد سینمایی فارابی، سازمان سینمایی برای حمایت از تولید فیلمنامه برای سینمای ایران، از همه اعضای انجمن صنفی فیلمنامه‌نویسان، با شرایط زیر دعوت به نگارش فیلمنامه می‌کند: 1- این طرح مختص اعضای رسمی انجمن صنفی فیلمنامه‌نویسان (مندرج در سایت انجمن) است و بنیاد سینمایی فارابی اجرای آن را به عهده خواهد داشت. 2- به هر فیلمنامه‌نویسی که در این طرح ثبت نام کند، مبلغ 30 میلیون ریال فوراً پرداخت خواهد شد. (ثبت نام فقط از طریق انجمن صنفی فیلمنامه نویسان انجام خواهد شد) 3- فارغ از ژانر و ویژگی‌ها با هر طرح 5 صفحه‌ای که مورد پذیرش شورای موضوع ماده 9 قرار گیرد، قرارداد نگارش به مبلغ 300 میلیون ریال منعقد خواهد شد. (طرح‌های ارایه شده افراد داوطلب تنها از طریق سامانه فیلمنامه فارابی به نشانی https://fcfscriptdepartment.i دریافت می‌شود) 4- در هر مرحله‌ای از نگارش اعم از طرح و فیلمنامه، اگر تهیه‌کننده خصوصی، دولتی و یا عمومی علاقه‌مند به تولید فیلمنامه مذکور باشد قرارداد موجود به صورت مستقل به تهیه‌کننده و فیلمنامه‌نویس منتقل می‌شود. 5- چنانچه در هر زمانی فیلمنامه به تولید برسد، بر اساس برآوردی که در مرحله تولید فیلم برای فیلمنامه در نظر گرفته می‌شود مبالغ پرداختی بنیاد سینمایی فارابی، کسر و مابقی از سوی تهیه‌کننده به فیلمنامه‌نویس پرداخت خواهد شد. 6- به هر پروژه‌ای که بر اساس فیلمنامه‌های این طرح به تولید برسد وام کم‌بهره 4% تعلق خواهد گرفت. 7- هر طرحی از این مجموعه که واجد ویژگی طرح حمایتی اقتباس و یا طرح حمایتی تنوع ژانر باشد به خواست نویسنده یا تهیه‌کننده در چارچوب آن حمایت‌های ویژه قرار خواهد گرفت. 8- نویسندگان طرح‌ها، ظرف 15 روز از ارسال هر طرح فیلمنامه، صرفاٌ سه جواب شفاف (الف-پذیرفته شد، ب-پذیرفته نشد، ج-در صورت توجه به نکات اعلام شده مجددا مورد بررسی قرار خواهد گرفت) را از اعضای شورای بررسی دریافت خواهند کرد. 9- اعضای شورای بررسی عبارت‌اند از معاون فرهنگی بنیاد (دبیر و عضو)، یک کارشناس با معرفی اجماعی شورای مرکزی انجمن صنفی فیلمنامه‌نویسان و یک کارشناس به انتخاب رئیس سازمان سینمایی. تبصره: پذیرفته شدن طرح یا فیلمنامه در هر سازمان تولیدی دولتی (نظیر سازمان صدا و سیما، حوزه هنری، کانون پرورش فکری کودکان و نوجوانان، سازمان اوج و ...) نیز مشمول این طرح قرار خواهد گرفت. 10 - در هر مرحله از این روند، امکان تسویه و در اختیار گرفتن طرح به‌درخواست فیلمنامه‌نویس وجود دارد. 11- برخی از مضامین دارای اولویت عبارتند از: مردم دوستی، بخشش، ایثار، احقاق حق، راستگویی، درستی، مبارزه با فساد، مقاومت، عدالت‌طلبی، وطن‌دوستی، اقتدار ملی، امنیت کشور، راه حل مشکلات، خانواده، تعاون اجتماعی، کرونا، امید با رویکرد جذابیت برای مخاطب. 12- این طرح تا پایال سال 1399 اجرا می‌شود و درصورت ضرروت، تمدید خواهد شد. 13- مبالغ پرداختی به فیلمنامه‌نویسانی که تا پایان بهمن نتوانند طرح خود رابه تصویب برسانند به عنوان علی‌الحساب دریافتی فرد در حساب‌های فیمابین با انجمن منظور می‌شود. 14- مشخصات طرح‌های پذیرفته ‌شده، در وبگاه بنیاد سینمایی فارابی اطلاع‌رسانی خواهد شد. انتهای پیام/‬‬
‫‫ "دفاع از حقیقت" را ببینید , ویدئوکلیپ بیانات رهبر حکیم انقلاب اسلامی درباره مسئله فلسطین با عنوان «دفاع از حقیقت» به سه زبان فارسی، عربی و انگلیسی منتشر شد. , به گزارش باشگاه خبرنگاران پویا، همزمان با فرارسیدن آخرین جمعه ماه مبارک رمضان و روز جهانی قدس، ویدئوکلیپ برگزیده فرمایشات حضرت آیت‌الله‌العظمی خامنه‌ای با عنوان «دفاع از حقیقت»، به سه زبان فارسی، عربی و انگلیسی توسط فرهنگسرای ابن‌سینا منتشر شد. در این ویدئو، بخش‌هایی از بیانات رهبر انقلاب درباره مبارزه با رژیم مجعول صهیونیستی به‌عنوان وظیفه واجب مسلمین جهان، اهمیت موضوع فلسطین به‌عنوان مسئله نخست دنیای اسلام، دفاع از حقیقت فلسطین و لزوم مبارزه با استکبار به تصویر کشیده شده است. «دفاع از حقیقت» چهارمین ویدئو از مجموعه تولیدات ویدیویی «نشان» است که پس از «سپاه افتخارآفرین»، «ماه بندگی» و «مادر امت» از سوی فرهنگسرای ابن‌سینا تولید و منتشر می‌شود؛ در «نشان» تلاش می‌شود نگاه و نظر رهبر حکیم انقلاب درباره مسائل مهم فرهنگی، مذهبی، تاریخی و سیاسی، به تصویر درآید. برای کسب اطلاعات بیشتر می‌توانید با شماره تلفن 88366366 روابط عمومی فرهنگسرای ابن‌سینا تماس بگیرید. این ویدئو را اینجا می‌توانید ببینید.   انتهای پیام/ ‬‬
‫‫ "چهلچراغ نماز" تولید می‌شود , مجموعه سخنرانی‌های کوتاه نماز و خانواده بر اساس آیات و روایات نماز در قرآن استخراج و با موضوعات روز و کاربردی خانواده‌های ایرانی تهیه و تولید می‌شود. , به گزارش باشگاه خبرنگاران پویا، حامد صالحی مدیر روابط عمومی اطلاع‌رسانی ستاد اقامه نماز با اعلام خبر تولید مجموعه سخنرانی‌های کوتاه نماز گفت: مجموعه سخنرانی‌های کوتاه، جذاب، شنیدنی و کاربردی نماز تحت عنوان چهلچراغ "نماز و خانواده" با سخنرانی حجت‌الاسلام سیدجواد بهشتی مشاور فرهنگی رئیس ستاد اقامه نماز و کارشناس مذهبی برنامه سمت خدا که در طول ماه مبارک رمضان 99 صورت گرفت، تولید می‌شود. صالحی افزود: این مجموعه سخنرانی‌ها در 40 قسمت کوتاه 5 دقیقه‌ای ضبط و پس از تدوین در دوره‌های آموزشی نماز و خانواده ارائه و همچنین از طریق پایگاه اطلاع رسانی ستاد اقامه نماز به نشانی www.namaz.ir  و شبکه‌های اجتماعی در اختیار خانواده‌ها قرار خواهد گرفت. وی در ادامه افزود: مجموعه سخنرانی‌های کوتاه نماز و خانواده بر اساس آیات و روایات نماز در قرآن استخراج و با موضوعات روز و کاربردی خانواده‌های ایرانی از جمله رسالت ما درباره نماز والدین، پنج اصل در آموزش نماز کودکان، احترام به شخصیت نوجوانان در نماز جماعت، پدر و پسر در خدمت مسجد، اذان گفتن در خانه، همسر کاهل نماز، نمازخانه در منزل، تمرین نماز قضا، میانه‌روی در عبادت، تخفیف برای نماز فرزندان و...تهیه و تولید می‌شود. مدیر روابط عمومی ستاد اقامه نماز گفت: بهترین سرمایه برای پدر و مادر داشتن فرزندی نیکو است و اگر می‌خواهیم فرزندانی سعادتمند داشته باشیم، باید از همان کودکی آنان را با فرهنگ نماز آشنا کنیم. صالحی با بیان اینکه امروز باید خانواده‌ها نسبت به فرهنگ‌سازی نماز به خصوص نماز اول وقت در بین فرزندان اقدامات اساسی و تشویقی را انجام دهند تصریح کرد: خانواده‌ها باید با رفتار، گفتار و کردار خود آموزه‌های اسلامی را به فرزندان خود آموزش دهند؛ چرا که فرزندان با الگوگیری در سنین خاص پذیرای رفتار و اعمال والدین خود خواهند بود. وی با اشاره به این که خانواده‌ها با رفتارهای دینی خود و به کار بستن شیوه‌های تربیتی مناسب در نمازگزاری فرزندان خود نقش بسزایی دارند، افزود: خانواده‌ها نباید با جبر فرزندان خود را به نماز دعوت کنند بلکه باید با رفتار و اعمال خود شور و شعور معنوی را نسبت به نماز و فرامین دینی در بین فرزندان خود نهادینه کنند. انتهای‌پیام/‬‬
‫‫ عید فطر با شبکه نسیم/ از عیدانه "کودک‌شو" تا شب‌های شلوغِ "دورهمی" , شبکه نشاط و سرگرمی تلویزیون برای عیدسعید فطر مخاطب را با شب‌های شلوغ پُرهنرمند در "کودک‌شو" و "دورهمی" مواجه می‌کند. , به گزارش خبرگزاری تسنیم، ویژه برنامه "دورهمی"، "کودک‌شو"، "کتاب‌باز" و "ویتامین خ" بعد از  یک ماه روزه‌داری، میهمان خانه‌های شما خواهند بود. دورهمی اختصاصی با هنرمندان  از شنبه 3 خردادماه تا سه‌شنبه 6 خرداد، دورهمی به‌صورت اختصاصی ساعت 21 روی آنتن خواهد رفت و در این برنامه، میزبان ژاله صامتی، رضا یزدانی و علی اوجی، علیرضا نیکبخت واحدی، فلورا سام، علی لهراسبی، فریبا نادری، محمدرضا شریفی‌نیا  خواهد بود. این ویژه برنامه در ساعت 1 بامداد، 7:30 و 14 روز بعد بازپخش خواهد شد. عیدانه "کودک‌شو" برنامه کودک‌شو با ویژه برنامه‌ای بزرگ و خانوادگی با حضور آتیلا پسیانی، کمال کامیابی‌نیا، علی علیپور، مریم مؤمن، آزاده زارعی، مرجانه گلچین، بهنوش بختیاری، فیروز کریمی، سیما تیرانداز، گلاره عباسی، خانواده عبدالرضا  اکبری، کمند امیر سلیمانی، لاله اسکندری، لیندا کیانی، اشپیتیم آرفی، روزبه حصاری و... میهمان خانه‌های  هموطنان گرانقدر خواهد بود و سینا سرلک، فرزاد فرخ، فریدون آسرایی و حامد فقیهی برخی آثار خود را در این برنامه اجرا می‌کنند. کتاب بازی با محمد اصفهانی کتاب‌باز نیز با دو ویژه برنامه پس از یک ماه غنی و خلق لحظات جذاب ادبی و هنری با روزه‌داران، با میزبانی از  احسان عبدی‌پور و محمد اصفهانی؛ تا فصل بعدی پخش خود را به پایان می‌رساند. "ویتامین‌خ" با تکرار "خندوانه" برنامه "ویتامین‌خ" با حال و هوای عید از دوشنبه 5 خرداد ساعت 19 به جدول پخش باز می‌گردد. سریال "مسافران" نیز ساعت 20 و برنامه‌های "خودمونی" و "خندوانه" از چهارشنبه 7 خردادماه بر اساس ساعت پخش قبل، پخش خواهد شد و جدول پخش به حالت قبل بازخواهد گشت. انتهای پیام/‬‬
‫‫ برگزیدگان دوازدهمین جشنواره هنر‌های تجسمی فجر معرفی شدند , ابراهیم حقیقی دبیر دوازدهمین جشنواره هنرهای تجسمی فجر از معرفی برترین‌های جشنواره دوازدهم به صورت مجازی خبر داد. , به گزارش باشگاه خبرنگاران پویا، ابراهیم حقیقی دبیر دوازدهمین جشنواره تجسمی فجر ضمن اعلام این خبر گفت: به دلیل شرایط پیش آمده و فراگیری بیماری کرونا در جامعه و اصول فاصله‌گذاری اجتماعی، تصمیم گرفتیم برترین‌های این رویداد هنری را از طریق فضای مجازی به سمع و نظر علاقه‌مندان و جامعه هنرهای تجسمی کشور برسانیم. حقیقی افزود: از جمله نکات بارز این دوره جشنواره به منظور تقویت بازار هنر، ایجاد انگیزه میان شرکت‌کنندگان و خریداری آثار برتر است؛ در این دوره از جشنواره تجسمی فجر آثار برگزیده توسط اداره‌کل هنر‌های تجسمی خریداری شدند. وی بیان کرد: گواهی شرکت و کتاب جشنواره نیز در روز‌های آینده برای برگزیدگان ارسال می‌شود و شرکت‌کنندگان می‌توانند کتاب و گواهی شرکت را از دبیرخانه جشنواره تحویل بگیرند. بنا بر این خبر، دبیرخانه دوازدهمین جشنواره تجسمی فجر برترین‌های این دوره را به شرح زیر اعلام کرد: رشته تصویرسازی: زهرا عاشوری، پژمان باغین‌زاده و ندا بشرخواه رشته کاریکاتور: علی میوه‌نژاد، مرضیه تاجی‌زادگان و حسین رحیم‌خانی رشته هنر جدید: سجاد دادپور رشته سرامیک: کاظم ابراهیمی، مریم نیستانی و پروین عباسی رشته خوشنویسی: امیرعباس نصیری، شهربانو نجفی و مصطفی عابدینی رشته نقاشی: عرفان بی‌باک، فرزاد چگینی، سروناز امتیازی رشته مجسمه: الهام شکری، حسین نخعی و حسین تک‌زارع رشته نگارگری: سمانه دوستی‌نیا و سارا شعله‌ور رشته عکاسی: پژمان مولایی، غلامرضا یزدانی و سیدمحسن پیروی‌نژاد رشته گرافیک: میثم نامدار، محمدحسین آقاجانی و سیدمهدی میراحمدی دوازدهمین جشنواره تجسمی فجر، 29 بهمن ماه 1398 در فرهنگستان هنر افتتاح شد؛ در این دوره از جشنواره، 900 اثر تجسمی در بخش‌های نقاشی، گرافیک، عکس، مجسمه، سرامیک، خوشنویسی، نگارگری، تصویرسازی، کارتون و کاریکاتور و هنرهای جدید به نمایش درآمد و نمایشگاه آثار تا 5 اسفند ماه 1398 در فرهنگستان هنر برپا بود. انتهای پیام/‬‬
‫‫ حادثه برای عوامل تولید «ایرانگرد»؛ قارایی: می‌روم تست کرونا بدهم، تا زنده‌ام "ایرانگرد" ادامه دارد , جواد قارایی کارگردان مجموعه مستند ایرانگرد از بروز حادثه‌ای برای تیم تولید خود خبر داد و گفت: خودم نیز مشکوک به کرونا هستم و می‌روم تست بدهم. , به گزارش خبرنگار فرهنگی خبرگزاری تسنیم، باخبر شدیم که برای تعدادی از عوامل مجموعه مستند «ایرانگرد» که در استان خوزستان مشغول تصویربرداری بودند، حادثه‌ای رخ داده و چند تن از عوامل تولید این مجموعه مستند مجروح شدند. جواد قارایی در گفت‌وگو با خبرنگار تسنیم، ضمن تأیید این خبر گفت: روز گذشته‌ حادثه‌ای برای تیم تولید رخ داد که ماحصل آن مصدومیت‌هایی برای سه نفر از بچه‌ها بود. وی درباره علت این حادثه گفت: ما مشغول تصویربرداری در ارتفاعات زاگرس در مرز بین خوزستان، لرستان و چهارمحال بختیاری بودیم و مجبور بودیم از چارپایان استفاده کنیم. متأسفانه اسب رم کرد و سه تن از تصویربرداران ما از روی اسب افتادند؛‌ این حادثه برای آقایان سجاد دادپور، رامین فرزانه و علی آزاده رخ داد که یکی از آنان از ناحیه آرنج و کتف آسیب دیده و اکنون در بیمارستان است تا مشخص شود شکستگی دارد یا خیر و عزیز دیگر هم از ناحیه مینیسک پا آسیب دیده که قرار بود امروز ظهر به بیمارستان بروند تا عکس‌برداری صورت بگیرد، امیدوارم اتفاق خاصی رخ نداده باشد و خیلی سریع خوب شوند. او در مورد وضعیت عمومی خود گفت: خوشبختانه از این حادثه آسیبی ندیدم؛ هم‌اکنون می‌خواهم به بیمارستان بروم تا تست کرونا بدهم چرا که یک‌سری از علائم آن را دارم، امیدوارم نتیجه تستم منفی باشد. قارایی در مورد ادامه ساخت این مجموعه گفت: باید ببینیم در این چند روز چه اتفاقاتی برای عوامل رخ می‌دهد. البته باید بگویم که در این 10 سال حوادث زیادی برای تیم تولید رخ داده است اما ایرانگرد ادامه داشته و تا زمانی که زنده باشم این مجموعه ادامه دارد. مصطفی طحان، رئیس هلال‌احمر دزفول در مورد این حادثه اظهار داشت: تیم 8نفره مستند‌سازی جواد قارایی تهیه‌کننده، کارگردان و راوی برنامه «ایرانگرد» برای ساخت مستند به‌همراه چند نفر از کوهنوردان دزفول که به‌عنوان راهنما همراه آن‌ها بودند به ارتفاعات صعب‌العبور دزفول سفر کردند که در دریاچه تمی گرفتار و دچار حادثه شدند. بلافاصله بالگرد جمعیت هلال احمر به منطقه اعزام شد؛ سه نفر از آن‌ها دچار آسیب‌دیدگی از ناحیه زانو شده‌اند. به گزارش تسنیم، دریاچه شط تمی یکی از بزرگ‌ترین و زیباترین دریاچه‌های کوهستانی ایران است و در مرز بین لرستان و خوزستان قرار دارد. انتهای پیام/+‬‬
‫‫ بیمه هنرمندان با مشکل مواجه نخواهد شد , مدیرعامل صندوق اعتباری هنر اظهار داشت که در روند بیمه تأمین اجتماعی اعضا هیچگونه اختلالی ایجاد نخواهد شد. , به گزارش خبرگزاری تسنیم، مدیرعامل صندوق اعتباری هنر اطمینان خاطر داد که در روند بیمه تأمین اجتماعی اعضا هیچ‌گونه اختلالی ایجاد نخواهد شد و تأکید کرد بیمه هیچ‌یک از اعضای این صندوق به دلیل عدم پرداخت حق بیمه قطع نخواهد شد و دفترچه بیمه درمانی آنها نیز قطعاٌ تمدید می‌شود. سیدحسین سیدزاده، مدیرعامل صندوق اعتباری هنر درباره روند پرداخت حق بیمه اهالی فرهنگ، هنر و رسانه گفت: طی هماهنگی به عمل آمده با سازمان تأمین اجتماعی، لیست تمامی افرادی که تا پایان اردیبهشت ماه از سوی صندوق به سازمان تأمین اجتماعی معرفی شدند، به این سازمان تحویل داده شد. او درباره تمدید دفترچه‌های درمانی اعضا اضافه کرد: بر اساس اعلام وزیر تعاون، کار و رفاه اجتماعی اعتبار دفترچه‌های درمانی تأمین اجتماعی تا 31 اردیبهشت ماه تمدید شده بود. از اول خردادماه نیز طبق فرآیند اعلامی برای تمدید اعتبار دفترچه‌های درمانی اعضا از سوی سازمان تامین اجتماعی، نیازی به مراجعه حضوری بیمه‌شدگان به شعب و کارگزاری‌ها نخواهد بود و شرایط آن از سوی این سازمان اعلام خواهد شد. مدیرعامل صندوق اعتباری هنر تصریح کرد: طی این مدت عزیزانی برای پیگیری پرداخت حق بیمه از سوی صندوق به شعب تأمین اجتماعی مراجعه و بعضاً پاسخ شفافی دریافت نکردند. این موضوع طی جلسه فی مابین با مدیرعامل محترم سازمان تأمین اجتماعی مطرح شد و در خصوص بیمه اصحاب فرهنگ و هنر، شرایط تمدید ابلاغ خواهد شد. بنابراین قطعاً بیمه تمامی اهالی فرهنگ و هنر برقرار خواهد بود و به اعضا قول می‌دهم در موضوع بیمه تأمین اجتماعی هیچ‌گونه اختلالی ایجاد نخواهد شد. انتهای پیام/‬‬
‫‫ "هفت‌‌رنگ" برنامه عیدفطر تلویزیون/ "وضعیت سفید" سریال هر شبی شد , سریال تلویزیونی "وضعیت سفید" به شبکه افق رسید و برنامه "هفت‌رنگ" شبکه آموزش در روز عید فطر، ویژه روی آنتن می‌رود. , به گزارش خبرگزاری تسنیم، شبکه افق در ادامه پخش سریال‌های شبانه این بار به سراغ "وضعیت سفید" رفته و شبکه هفت سیما هم "هفت‌رنگ" را به عنوان عیدانه‌اش انتخاب کرده است. جزئیات این دو خبر را در ادامه بخوانید: شبکه افق در «وضعیت سفید» سریال تلویزیونی "وضعیت سفید" هر شب ساعت 23 از شبکه افق سیما پخش می‌شود. "وضعیت سفید" عنوان سریالی تلویزیونی ساخته حمید نعمت الله است که بخشی از تاریخ معاصر ایران را در قالب داستانی خانوادگی و اجتماعی روایت می‌کند. داستان از این قرار است که در زمان شروع موشک‌باران تهران از زمستان 1366 اعضای خانواده‌ای پرجمعیت که همه با هم قهرند و اختلاف دارند برای دوری از حملات دشمن به باغ مادرشان در روستایی واقع در حومه تهران می‌روند تا آنجا ساکن شوند؛ روستایی که مدرسه اصلی آن تبدیل به محل اسکان بخشی از اهالی جنگ زده شده ‌است. اما سکونت آنها در باغ و هم ‌جواری آنها با مردم روستا که در اوج همدلی در کنار هم زندگی می‌کردند، حوادث مختلفی را برای خانواده به وجود می‌آورد که سبب درک آنها از مشکلات یکدیگر و ریشه‌‌های بی‌اهمیت اختلافاتشان می‌‌شود. محمدرضا شفیعی تهیه‌کننده این سریال است و بازیگرانی همچون عرفان ابراهیمی (رضا)، مونا احمدی (شیرین)، یونس غزالی (امیر)، افسانه بایگان (محترم)، ابوالفضل پورعرب (بیژن)، رویا جاویدنیا (سهیلا) و حمیرا ریاضی (مهناز) در آن نقش آفرینی کرده‌اند. "وضعیت سفید" هر شب ساعت 23 و تکرار آن ساعت‌های 8:30 و 16 روز بعد از شبکه افق پخش می‌شود. «هفت رنگ» روی آنتن شبکه آموزش برنامه "هفت رنگ" شنبه 3 خردادماه به مناسبت عید سعید فطر به صورت ویژه روی آنتن می‌رود. برنامه "هفت رنگ" با رویکرد مهارت‌آموزی به مناسبت عید سعید فطر با آیتم‌های مختلف از شبکه هفت سیما پخش می‌شود. این برنامه به موضوع افکارمثبت و مثبت‌اندیشی می‌پردازد. آشپزی در طبیعت، مهارت، انیمیشن، نماهنگ، معرفی فضای مجازی و تایم‌لپس از آیتم‌های این برنامه خواهد بود. در بخشی دیگر محمدرضا فرهادی، کارشناس ورزشی، حرکات کششی و نرمشی را آموزش می‌دهد. در بخش مهارت نیز مهارت نقاشی و شیشه‌سازی و رزین آموزش داده می‌شود. در ویژه برنامه عید فطر، آیتم طنز و دوربین مخفی نیز گنجانده شده است. برنامه "هفت‌رنگ" به تهیه‌کنندگی مولود فکور یکتا هر روز ساعت 7 صبح از شبکه هفت سیما پخش می‌شود. انتهای پیام/‬‬
‫‫ آشا محرابی به تلویزیون برگشت + عکس , برنامه "بچه‌محل" امروز از نقش "خاله مهوش" رونمایی می‌کند و میزبان آشا محرابی می‌شود. , به گزارش خبرگزاری تسنیم، آشا محرابی بازیگر سینما، تئاتر، رادیو و تلویزیون امروز به‌عنوان بازیگر مهمان و در قالب یک شخصیت جدید به نام «خاله مهوش» حضور خواهد داشت. «مهوش گیلانى» به‌عنوان خاله پورنگ، زن بسیار وسواسى است که همیشه ذره‌بین در دست آماده پیداکردن آلودگى و کثیفى در اطراف خود است. او پس از فروش خانه و مغازه و زمین خود براى ادامه زندگى تصمیم گرفته است به خانه خواهرش «نیاز» نقل مکان کند، اما بر اثر اتفاقى که در محله برایش می‌افتد جریان زندگى او تغییر مى‌کند.  محرابی دومین مهمان برنامه در فصل اول است و پیش از او امیرغفارمنش به‌عنوان اولین مهمان در برنامه حضور داشت. مجموعه «بچه محل» براساس اقتضاء فیلمنامه و نیاز داستان و جذابیت و تنوع بیشتر، در ادامه نیز از چهره‌های محبوب سینما و تلویزیون به‌عنوان مهمان دعوت خواهد کرد. داریوش فرضیایى، کمند امیر سلیمانى، نعیمه نظام‌دوست، نادر سلیمانى، رامین ناصرنصیر، فرهاد بشارتى، آرش میر احمدى، امیر سهیلى، ابراهیم شفیعى، سوسن پرور، ایمان صفا و امیرمحمد متقیان، با هنرمندى: سروش جمشیدى بازیگران این مجموعه تلویزیونی‌اند. انتهای پیام/‬‬
‫‫ "رادیو فتح" ۵ شب مهمان شبکه یک , برنامه تلویزیونی "رادیو فتح" از شنبه به مدت ۵ شب از شبکه یک سیما روی آنتن می‌رود. , به گزارش خبرگزاری تسنیم، همزمان با عید سعید فطر و سالروز آزادی خرمشهر، برنامه تلویزیونی "رادیو فتح" به مدت 5 شب از شبکه یک سیما پخش می‌شود. این برنامه که در قالب مجله تصویری به موضوعات مختلفی از جمله آزادسازی خرمشهر، سیدمرتضی آوینی و روز قدس از نگاه متفاوت هنرمندان و مسئولین می‌پردازد، محصول مرکز مستند روایت فتح است که در 5 قسمت برای تلویزیون تدارک دیده شده است.   «رادیو فتح»  همچنین مروری به آثار مطرح سینمایی در حوزه مقاومت و دفاع مقدس خواهد داشت. «رادیو فتح» از شنبه تا چهارشنبه هر شب ساعت 24 از شبکه اول سیما میهمان خانه‌های مردم‌ می‌شود.  جواد عراقی در مقام تهیه‌کننده، مجید پرکار به عنوان کارگردان و محمد حسین سرو اجرای این مجله تصویری را برعهده دارد. انتهای پیام/‬‬
‫‫ ماجرای قطع "الکوثر" تلویزیون چیست؟/ انتقاد "پیمان جبلی" از گروکشی‌ها و لجبازی‌ها , معاون برون‌مرزی صداوسیما با اشاره به نکته قابل تأمل در قطع الکوثر تلویزیون همزمان با روز قدس، گفت: مسأله و مشکل درک ناقص و فهم ناکافی از ضرورت‌های کار رسانه‌ای بین‌المللی و گاهی اوقات لجبازی و چه‌بسا تعمد و شاید سیاسی‌کاری و گروکشی است. , به گزارش خبرنگار فرهنگی خبرگزاری تسنیم، شبکه الکوثر شبکه عربی‌زبان برون مرزی صداوسیما است که در راستای ترویج سبک زندگی اسلامی قدم برمی‌دارد. شبکه‌ای عمومی و 24ساعته که در همه حوزه‌های سرگرمی، معارفی، سیاسی، سبک زندگی و... برنامه دارد؛ از سال 1384 فعالیتش را آغاز کرده است. ماجرای تبدیل شدن شبکه سحر عربی به شبکه الکوثر 24ساعته هم قابل توجه است؛ زمانی که یوتل‌ست در سال 1384، شبکه سحر را به‌خاطر پخش کارهایی همچون "چشمان آبی زهرا" و سریال‌ها و برنامه‌های ضدصهیونیستی‌ دیگر قطع کرد، برون‌مرزی شبکه‌ای دیگر را تحت عنوان شبکه الکوثر 24ساعته روی آنتن آورد. این شبکه بین مخاطبین محبوبیت دارد، چون شعارش خانواده سالم است و یکی از بهترین و قدیمی‌ترین و موفق‌ترین اقداماتِ شبکه، مسابقه "مفازا" است که اولین مسابقه قرآنی تلویزیونی در ایران و کشورهای عربی به‌شمار می‌رود. این مسابقه میان داوران و قاریان عرب‌زبان، مسابقه‌ای مشهور و کاملاً شناخته‌شده است که هر سال ماه رمضان پخش می‌شود. در ماه رمضان امسال هم روزهای آخر خودش را سپری می‌کند و روز عید فطر برندگانش مشخص می‌شوند.  کسانی که در مسابقه مفازا شبکه الکوثر شرکت می‌کنند واقعاً حضور و برگزیده شدن در این برنامه را برای خودشان اعتبار بزرگی می‌دانند. حالا در آستانه روز قدس، پخش شبکه الکوثر در یوتل‌ست متوقف می‌شود. پیمان جبلی معاون برون‌مرزی صداوسیما ناراحتی‌اش به‌خاطر روز قدس و رسالت دوچندان شبکه‌های برون‌مرزی است. او به خبرنگار تسنیم گفت: بدهی‌های صداوسیما به‌دلیل مشکلات بودجه‌ای ارزی صداوسیما، باعث شد بدهی برون‌مرزی هم به یوتل‌ست پرداخت نشود و این شرکت در اولین قدم پخش شبکه را از ماهواره خودش متوقف کند. جبلی تأکید کرد: مشکل اصلی کمبود بودجه و کمبود ارز نیست‌ چرا که دستگاه‌های مسئول اجرایی در فضای عمومی کشور و خارج از رسانه ملی بودجه‌های بسیار کلان توزیع می‌کنند که شاید در جای خود لازم هم باشد اما مسأله و مشکل ما درک ناقص و فهم ناکافی از ضرورت‌های کار رسانه‌ای بین‌المللی و گاهی اوقات لجبازی و چه‌بسا تعمد و شاید سیاسی‌کاری و گروکشی است. وی افزود: ما می‌گوییم مسببان قطع "الکوثر" باید پاسخگو باشند، چون جبهه رسانه‌ای مقاومت در آستانه روز قدس ضربه خورده است. زمانی که همه کشور بسیج شده تا در شرایط ویژه مناسبت قدس و سخنرانی امسال رهبر انقلاب را پوشش دهد و ما در شبکه‌های برون‌مرزی وظیفه و مأموریت دوچندان برای انعکاس ویژه آن داریم، پوشش شبکه‌ ما در ماهواره‌ای معتبر متوقف شود این جز بی‌تدبیری و فهم ناقص برخی دستگاه‌های تصمیم‌گیر نیست که نسبت به اهمیت و حساسیت شبکه‌های برون‌مرزی صداوسیما یا بی‌خبرند و یا سهل‌انگار. معاون برون‌مرزی صداوسیما همچنین در جریان رونمایی از مستندهای "آخرین سرباز" و "شهر آرام" تولید گروه مستند شبکه‌ پرس‌تی‌وی هم اعلام کرد که سهل‌انگاران باید پاسخگو باشند. ما در سخت‌ترین شرایط و دوره‌های حیات رسانه ملی این جلسه را برگزار می‌کنیم. فشارهای روزافزون رقبا کنار سهل‌انگاری یا عدم درک صحیح برخی از دستگاه‌های تصمیم‌گیر و فهم ناقص آن‌ها از ظرفیت رسانه بین‌المللی، باعث شده است شبکه‌های برون‌مرزی تحت فشار باشند. وی تأکید کرد: ما در آستانه روز قدس شاهد اتفاقی تلخیم و یکی از اصلی‌ترین شبکه‌های جهان عرب که روی ماهواره یوتل‌ست دریافت می‌شد قطع می‌شود. الکوثر یکی از شبکه‌های برند معاونت برون‌مرزی است و برنامه «مفازا» در ماه رمضان برند این شبکه بود که شرکت‌کنندگانی از نقاط مختلف جهان به‌صورت تصویری در این برنامه ظاهر شدند. این شبکه به عنوان پرچمدار جمهوری اسلامی ایران بود و امیدوارم مشکلات حل شود. جبلی خاطرنشان کرد: امیدوارم شاهد کم شدن مشکلات رسانه ملی باشیم. ما تلاش داریم توضیح دهیم به نهادهای تصمیم‌گیر که اهمیت رسانه‌های بین‌المللی و برون‌مرزی در چیست. وی در عین حال تأکید کرد: تحت هیچ شرایطی اجازه نمی‌دهیم پرچم رسانه‌ای انقلاب پایین بیاید و اگر حتی کورسویی از چشم‌انداز فعالیت‌های رسانه‌های برون‌مرزی هم روشن باشد، قطعاً ما ایستادگی می‌کنیم و این مشکلی را هم که پیش آمده است پیگیری می‌کنیم تا حل شود. جزئیات قطع شبکه الکوثر از یوتل‌ست شرکت ماهواره‌ای یوتل‌ست امروز پخش شبکه الکوثر را به‌بهانه بدهی‌های انباشته سازمان صدا‌وسیما به این شرکت ارائه خدمات ماهواره‌ای قطع کرد. پخش شبکه عربی‌زبان بین‌المللی الکوثر روی ماهواره یوتل‌ست امکان دسترسی مخاطبان در کشورهای عربی منطقه در غرب آسیا و شمال آفریقا را به برنامه‌های این شبکه فراهم می‌کرد. با توقف پخش شبکه الکوثر روی ماهواره یوتل‌ست این شبکه در حوزه عربی غرب آسیا و شمال آفریقا قابل دریافت نیست. الکوثر شبکه عربی‌زبان جمهوری اسلامی‌برای کشورهای عربی است که از سال 1384 تاکنون در حوزه ترویج معارف و سبک زندگی اسلامی و در قالب شبکه عمومی فعالیت دارد و مورد توجه و اقبال مخاطبان خود در کشورهای عربی است. این شبکه برنامه‌های متنوع برای مخاطبان منطقه‌ای خود پخش می‌کند و از محبوبیت قابل‌توجهی در بسیاری از کشورهای عربی برخوردار است. الکوثر که از سابقه پخش چند دهه‌ای برخوردار است تا سال 1384 به‌عنوان شبکه سحر عربی فعالیت می‌کرد و از آن زمان، با افزایش برنامه‌ها و تبدیل آن به شبکه 24ساعته مستقل تحت عنوان «الکوثر» به فعالیت خود ادامه داد. شبکه الکوثر به‌ویژه در کشورهای عراق، عربستان، لبنان، بحرین و نیز کشورهای شمال آفریقا مخاطبان فراوانی را جذب کرده است. معاونت برون‌مرزی رسانه ملی مدت‌هاست هشدار داده انباشت بدهی ارزی به شرکت‌های ماهواره‌ای سایر شبکه‌های برون‌مرزی جمهوری اسلامی ایران را نیز در آستانه توقف پخش قرار داده است. مدیرکل روابط عمومی رسانه ملی پس از توقف پخش الکوثر روی یوتل‌ست اعلام کرد: یکی از مهم‌ترین شبکه‌های جبهه رسانه‌ای مقاومت در حالی قطع می‌شود که چند ماه است همه مراحل قانونی برای تخصیص بودجه ارزی طی شده و همه مخاطرات آن برای مسئولان اجرایی توضیح داده شده است. در حاشیه این اتفاق و رونمایی از دو مستند تلویزیونی 2 مستند "آخرین سرباز" و "شهر آرام" رونمایی شدند؛ معاون برون‌مرزی با اشاره به رونمایی این دو مستند، گفت:  ما در این جلسه رونمایی با دو نمای متضاد روبه‌رو بودیم؛ اپیزود اول نمایشگر انسان‌هایی است که به وحشی‌ترین موجودات تبدیل می‌شوند که در مستند «آخرین سرباز» با محوریت داعش به‌تصویر کشیده شد. از سوی دیگر صحنه‌های بسیار زیبایی در مستند "شهر آرام" از همدلی، کمک و نوع‌دوستی بود که در مستند دیگری با محور کرونا و پرستاران و همدلی‌های مردم در این زمینه نمایش داده شد. انتهای پیام/+‬‬
‫‫ شبکه نمایش خانگی به حیاط خلوت عده‌ای تبدیل شده است , برنامه رادیویی «بی‌قاب بی‌نقاب» به همراه چند کارشناس فرهنگی و فعال رسانه‌ای شبکه نمایش خانگی را مورد نقد و بررسی قرار داد. , به گزارش خبرگزاری تسنیم به نقل از پایگاه خبری رادیو گفت‌وگو، برنامه «بی‌قاب بی‌نقاب» به بررسی مسائل محتوایی و نظارتی شبکه نمایش خانگی پرداخت. در این برنامه  آرش فهیم عنوان کرد: شبکه نمایش خانگی برای نخستین بار از سال 1389 سریال‌هایی را روانه سوپر مارکت‌ها کرد. وی برخی از ویژگی‌های مثبت این جریان را برشمرد و عنوان کرد : شبکه خانگی نسبت به صداو سیما که محل همیشگی و سنتی نمایش سریال بود، از فضای بازتری برای پرداخت به سوژه‌های خاص برخوردار بود. موضوعاتی که صدا و سیما به دلیل ناکافی بودن بودجه یا فضای خود نمی‌توانست به آنها بپردازد. این منتقد سینما افزود: هرچه محصولات بیشتر و فضای سینمایی ما پربارتر باشد، جامعه کمتر به سراغ آثار غیرمجاز و شبکه‌های ماهواره‌ای خواهد رفت و از گزند این فضاها امنیت بیشتری خواهد داشت. فهیم در بخش دیگری از مصاحبه با رادیو گفت‌وگو، کاهش نظارت بر آثار تولید شده در شبکه نمایش خانگی را یکی از معایب آن دانست و گفت: آثار صدا و سیما از نظر روابط و پوشش، تا حدودی چارچوب مشخصی دارند اما در سریال‌های خانگی این مسائل رهاتر است. وی با اشاره به سرمایه‌گذاری بخش خصوصی در شبکه نمایش خانگی عنوان کرد: از آنجایی که تولیدکنندگان این حوزه انتظار بازگشت سریع سرمایه خود را دارند، اغلب از سوژه‌های دم دستی بهره می‌برند تا در کمترین زمان و با حداقل هزینه، سریال را تولید و به بازار عرضه کنند. به عقیده این روزنامه‌نگار تمرکز بر درآمدزایی در این حوزه موجب شده است در یک دهه اخیر نه تنها شاهد پیشرفت و حرکت رو به جلو در این حوزه نیستیم بلکه هر سال سریال‌ها دچار افت کیفیت و ضعف بیشتری می‌شوند. فهیم، محتوای سریال‌های شبکه نمایش خانگی را " تخریب سبک زندگی ایرانی و جایگزینی با منافع اشرافی‌گری و سرمایه‌داری " توصیف و اظهار کرد: یکی از سوژه‌های پرتکرار در این سریال‌ها ، مسائل جنسی است. به عنوان مثال ازدواج مردان مسن با دختران جوان و زنان مسن با مردان جوان به دلیل مسائل مالی و بازی‌ها و تفریحات غیر اخلاقی در محافل پنهان بسیار رایج شده است. وی با بیان اینکه قانون و قوه قهریه کشور در این سریال‌ها بسیار ضعیف نمایش داده می‌شود، عنوان کرد: جرایم از جمله دزدی، کشتن و ... به راحتی رخ می‌دهد، گویی در این کشور پلیس و مقرراتی وجود ندارد. به گفته فهیم ، غرق شدن در بیهودگی اشرافی یکی از محورهای غالب در سریال‌های شبکه خانگی است، از این رو بخش زیادی از محتوای فیلم به نمایش کالاهای لوکس و تبلیغات آنها اختصاص دارد و داستان بسیار ضعیف است. در واقع این سریال‌ها با ایجاد جذابیت در تجملات سعی در جذب مخاطب برای خرید سریال‌های ضعیف دارند. در بخش دیگری محمدرضا عباسیان در ارتباط تلفنی با برنامه " بی‌قاب بی‌نقاب " عنوان کرد: سریال‌سازی در شبکه نمایش خانگی جز مشکلات محتوایی، آسیب بسیار بزرگی را به صنعت سینمای ایران وارد کرده است. قرار بود بسیاری از فیلم‌ها که در اکران به آنها توجه نمی‌‌شود، در سبد خرید مردم قرار بگیرد و مخاطبان برای دیدن فیلم‌هایی که خوب بودند اما خوب فروش نرفتند در شبکه خانگی هزینه کنند تا این چرخه جریان داشته باشد اما چون این بازار از سریال پر شده است، سینما دچار ضربه اقتصادی جدی می‌شود. وی فیلم سینمایی ایرانی را یک "هنر-صنعت " برای کشور دانست و بیان کرد : جدای از موضوع ابتذال در سینمای ایران، آسیب اقتصادی سینما چالش بزرگی در فرهنگ ما به دنبال خواهد داشت چرا که ما صاحب یک هنر-صنعتیم که در دنیا سرآمد است. مدیر سابق شبکه نمایش خانگی با بیان اینکه تولید سریال با این حجم در شبکه نمایش خانگی یک آفت جدی برای سینمای ما است، تأکید کرد: اگر در شبکه نمایش خانگی سریال نداشته باشیم هیچ هنر صنعتی در کشور دچار مشکل نخواهد شد. عباسیان در بخش دیگری از مصاحبه خود با رادیو گفت‌و‌گو به محتوای این سریال‌ها اشاره و اظهار کرد: متأسفانه داستان برخی از سریال‌های ایرانی روی شبکه جم را سفید کرده است، یعنی محتوایی ارائه می‌شود که به هر قیمتی مخاطب را به خود جذب کند. به گفته این فعال حوزه سینما در این آثار ذائقه مخاطب به شدت مورد حمله قرار گرفته است همانگونه که عادت غذایی یک فرد از دوران کودکی شکل می‌گیرد، در این سریال‌ها نیز در عرضه محتوا یک روند سودجویانه را در پیش گرفته شده است تا پس از مدتی خواسته مخاطب همان چیزی باشد که ساخته می‌شود. عباسیان پیش‌تر در گفت‌و‌گویی مدعی شده بود عامل ضعیف شدن عملکرد شبکه نمایش خانگی، افزایش تعداد تهیه‌کنندگان است. هر تهیه‌‌کننده‌ای با هر پولی وارد حوزه نمایش خانگی شده است. باید دید چرا حتی کارهای خوب نیمه راه رها می‌شوند و در این میان فقط مخاطب ضربه می‌خورد. در ادامه حمید صنیعی  با حضور در برنامه «بی قاب بی نقاب» شبکه نمایش خانگی را به حیاط خلوت سینما و تلویزیون تشبیه و اظهار کرد: مسائل و موضوعاتی که امکان پخش در تلویزیون و حتی سینما را ندارند در سریال‌های شبکه نمایش به نمایش درمی‌آیند. نکته مورد توجه این است که نویسنده تلویزیون و سریال‌های شبکه نمایش در برخی مواقع یکی است، در واقع نویسنده‌ای که امکان پرداختن به موضوعی در تلویزیون را نداشته باشد در شبکه نمایش خانگی آن را جبران می‌کند. وی عبور از خط قرمزها را مزیت نسبی سریال‌های شبکه نمایش خانگی دانست و عنوان کرد: امروز در شبکه نمایش خانگی به یک ژانر خاص مانند آثار تاریخی پرداخته نمی‌شود که بتوان ادعا کرد به همین دلیل مردم تمایل به تماشای آن دارند. آنچه که در این سریال‌ها مشاهده می‌شود همان موضوعات درام و عاشقانه‌ای است که گاهی با خیانت گره می‌خورد. این فعال رسانه‌ای به هزینه‌های سرسام آور ساخت سریال‌های شبکه نمایش خانگی اشاره و بیان کرد: برای برخی از آثار 50 تا 60 میلیارد هزینه می‌شود در حالی که هیچ مزیت بالایی از نظر محتوایی، سبک، فرم و ساختار در آنها دیده نمی‌شود. وی در بخش دیگری از مصاحبه با رادیو گفت‌و‌گو با اشاره به دست‌های پشت پرده و ولنگاری اقتصادی در شبکه نمایش خانگی گفت: بسیاری از پولشویی‌ها با ساخت سریال‌های شبکه نمایش خانگی باب شد. واقعیت این است که نه تنها از نظر محتوایی، بلکه در بخش اقتصادی نیز نظارتی بر این حوزه وجود ندارد تا منابع مالی پاک وارد این حوزه شود. به عقیده صنیعی‌منش به‌هم ریختگی قوانین و ساز و کارها در عرصه تولید، آفت بسیار بزرگی است که گریبان‌گیر رسانه‌های ما شده است. وی درباره شبکه‌های ماهواره‌ای و جذب ببینده در آنها گفت: این رسانه‌ها تمام تلاش خود را به کار بسته‌اند تا با تولید و پخش سریال‌های روز جهان با بهترین کیفیت در دوبله یا زیرنویس فارسی، مخاطبان را به خود جلب کنند. صنیعی‌منش اظهار کرد: برخی معتقدند این شبکه‌ها در صدد رقابت و جایگزین کردن خود با شبکه نمایش خانگی‌اند اما از نظر من فعالیت شبکه‌های ماهواره‌ای از ابتدا برای جذب مخاطب با اهداف ناتوی فرهنگی بوده است، بنابراین هم صدا و سیما و هم شبکه خانگی را مورد هدف قرار می‌‌دهد. وی تأکید کرد: در بیشتر بخش‌های فرهنگی و هنری کشور از جمله شبکه نمایش خانگی ریل‌گذاری وجود ندارد، از این رو طراحی برنامه و پروتکل برای ساماندهی آثار شبکه نمایش خانگی به شدت احساس می‌شود. در واقع هرگاه حرکت بر روی ریل‌های مشخص صورت گیرد هیچ نگرانی برای عبور از خطوط قرمز وجود ندارد. سعید رجبی فروتن دیگر کارشناس فرهنگی در ارتباط تلفنی با این برنامه اظهار کرد: با رشد تکنولوژی و اینترنت، روش‌های قدیمی برای انتشار سریال کمرنگ‌تر شد و مخاطبان برای دریافت آثار مورد علاقه خود به سایت‌های مرتبط مراجعه کردند. این تغییر در عرضه آثار فرهنگی چون سریال سبب جذب بیشتر مخاطب نسبت به گذشته شد چون با پیشرفت فناوری و آسان‌تر شدن خرید و دسترسی، ضریب نفوذ افزایش چشمگیری پیدا کرد. وی افزود: گرچه در سه چهار سال اخیر عواملی دست به دست هم داد تا قدری پهنای باند و سرعت اینترنت در کشور بهبود پیدا کند اما با توجه به اینکه فرصت حضور در اجتماع از مردم سلب شده است و بسیاری از آنها ساعات متمادی در خانه‌اند، اسباب سرگرمی را نه در بیرون از منزل بلکه در درون خانه جستجو می‌کنند؛ بنابراین سرعت اینترنت پاسخگو نیست. این کارشناس شبکه نمایش خانگی در ادامه برنامه "بی‌قاب بی‌نقاب" رادیو گفت‌وگو با اشاره به درآمدزایی در حوزه تولید سریال‌های خانگی گفت: با افزایش شعاع تأثیرگذاری این سریال‌ها، توجیهات اقتصادی برای حضور فیلمسازان و سرمایه‌گذاران در این عرصه بیش از گذشته افزایش یافت. به گفته رجبی فروتن طی 10 سال گذشته که از عمر شبکه نمایش خانگی می‌گذرد 33 سریال ساخته شده است و در بین آنها آثار خوب، متوسط، ضعیف و غیرقابل دفاع هم وجود داشته است. به نظر می‌آید در سال‌های اخیر گرایش بیشتر سرمایه‌گذاران به این عرصه به دلیل هدف‌های مالی بوده است. برخی از فیلمسازان با در نظر گرفتن مسئولیت‌های اجتماعی، درصدد ایجاد فرصت‌های شغلی برای دست‌اندرکاران فنی و هنری این حوزه بوده‌اند. وی افزود: بسیاری از فعالان این حوزه تلاش می‌کنند با کپی‌برداری از سریال‌های پرطرفدار خارجی نمونه‌های وطنی بسازند و برخی نیز توفیق داشتند که در نمونه‌برداری اقتضائات فرهنگی و هنجارهای عرفی را مدنظر قرار دهند اما بسیاری نیز موفق نبوده‌اند و گاهی بیننده احساس می‌کند میان آنچه که در فیلم می‌بیند با چیزی که در اطرافش جریان دارد، تناسبی وجود ندارد. این فعال رسانه‌ای در پاسخ به سؤالی درباره نحوه نظارت بر سریال‌های خانگی گفت: مراجع نظارتی سینما مانند شورای پروانه ساخت و صدور پروانه نمایش در بخش سریال‌ها نیز وجود دارد اما آثاری که در شبکه نمایش خانگی عرضه می‌شود به اندازه کارهای سینمایی و تلویزیونی مورد توجه منتقدین و کارشناسان و از نظر زیبایی شناختی، محتوایی و فرهنگی مورد بررسی قرار نمی‌گیرد. به عقیده رجبی فروتن به جز اعمال ممیزی برای ساخت سریال‌ها ، لازم است منتقدان و کارشناسان به نمایندگی از افکار عمومی در چارچوب و منطق قابل دفاع سریال‌های شبکه نمایش خانگی را به درستی نقد کنند تا اگر غفلتی در حال رخ دادن است، به صورت مستند و با ادبیات علمی مورد بررسی قرار بگیرد. انتهای پیام/‬‬
‫‫ جشنواره فیلم شانگهای به تعویق افتاد , ویروس کرونا جشنواره سینمایی مهم چین را لغو کرد. , به گزارش خبرنگار فرهنگی خبرگزاری تسنیم به نقل از ورایتی، جشنواره بین‌المللی شانگهای که قرار بود در ماه ژوئن  برگزار شود، به دلیل شیوع کرونا لغو شد. مدیران این جشنواره چهارشنبه اعلام کردند که قادر نیستند تا این جشنواره درجه الف را برگزار کنند. طبق برنامه‌ریزی‌ها قرار بود این جشنواره سینمایی از 13 تا 23 ژوئن برگزار شود. مدیران این جشنوراه اعلام کرده‌اند: با وجود تأثیر شیوع بیماری همه‌گیر COVID-19 آماده‌سازی برای بیست و سومین جشنواره بین‌المللی فیلم شانگهای به لطف حمایت سخاوتمندانه جامعه فیلم به طور پیوسته پیشرفت کرده است. از تمام شما ممنونیم و به دلیل هرگونه ناراحتی به خاطر تعویق برگزاری عذرخواهی می‌کنیم. زمان بعدی برگزاری به زودی اعلام خواهد شد. جشنواره شانگهای اولین جشنواره سینمایی نیست که لغو می‌شود. جشنواره فیلم پکن نیز به دلیل بیماری کویید-19 به صورت فیزیکی برگزار نشد و به صورت مختصرتر تنها به‌شکل آنلاین و مجازی در ابتدای این ماه تشکیل شد. اما جشنواره شانگاهی معتبرترین جشنواره در منطقه است که از این اتفاق رنج برده است. انتهای پیام/‬‬
‫‫ انسجام ۹۰۰۰ تشکل برای تقویت انس با قرآن , معاون مشارکت‌های سازمان دارالقرآن‌ الکریم اعلام کرد: ۹۰۰۰ تشکل مردمی قرآنی تحت پوشش این سازمان برای تقویت انس با قرآن انسجام یافتند. , به گزارش باشگاه خبرنگاران پویا به نقل از مرکز روابط عمومی و اطلاع رسانی سازمان دارالقرآن الکریم ، حجت الاسلام قاسم الهایی سحر معاون توسعه ارتباطات و مشارکت‌های سازمان دارالقرآن ضمن اعلام مطلب فوق، با اشاره به مأموریت این معاونت گفت: یکی از ارکان مهم این معاونت، مؤسسات قرآنی و خانه‌های قرآنی است که حدود 2 هزار موسسه ثبت شده و همچنین 7 هزار خانه قرآنی در سطح کشور وجود دارد که در مجموع 9 هزار تشکل قرآنی مردمی را شامل می‌شود. این تشکل‌ها شامل مؤسسات تک منظوره، چند منظوره و عمومی می‌شود که برخی از آنان قابلیت راه‌اندازی مهد قرآنی را نیز دارند که  این 9 هزار تشکل مردمی قرآنی تحت پوشش این سازمان برای تقویت انس با قرآن انسجام یافتند. معاون توسعه ارتباطات و مشارکت های سازمان دارالقرآن ادامه داد : این در حالی است که مهم ترین رویکرد و برنامه های این سازمان هماهنگی و هم افزایی با دستگاه هایی که به صورت مستقیم به فعالیت های قرآنی مشغول هستند، انعقاد تفاهم نامه در موضوعات قرآنی با دستگاه ها و همچنین تقویت  بخش های درون سازمانی دارالقرآن الکریم می باشد. الهایی سحر گفت: امور استان‌ها از دیگر ارکان مهم معاونت توسعه و مشارکت‌های سازمان دارالقرآن محسوب می‌شود . بر این اساس در 31 استان اداره امور قرآنی دایر است و موضوعات و برنامه‌های قرآنی که در سازمان دارالقرآن طراحی و برنامه‌ریزی می‌شود را در مجموعه استان و شهرستان ها پیاده‌سازی می‌کنند. مواسات ، طرحی برای تقویت کمک‌های مؤمنانه وی با اشاره به حضور پررنگ و حمایت‌های مؤسسات و خانه‌های قرآنی از اقشار آسیب‌دیده توسط ویروس کرونا گفت: حدود 500 مؤسسه به صورت خودجوش اقدام به تولید روزانه 7 هزار ماسک و تحویل به بیمارستان‌ها در سطح کشور کردند. بنابراین با توجه به مسئولیت اجتماعی این سازمان، از اوایل اسفندماه طرحی به نام مواسات در جهت استفاده از ظرفیت‌های مؤسسات برای کمک مؤمنانه در سازمان طراحی کردیم که حدود یک هزار و 200 مؤسسه مشارکت کردند و بخشی از این کمک‌ها توسط بنیاد علوی توزیع شد. حمایت از مؤسسات قرآنی آسیب‌دیده در دستور کار الهایی اظهار داشت: معاونت ارتباطات در جلسه‌ای با موضوع حمایت از مؤسسات قرآنی که با حضور سازمان دارالقرآن و معاونت قرآن و عترت وزارت ارشاد در شورای توسعه قرآنی تشکیل شد، آمار مؤسسات آسیب‌دیده و میزان تقریبی خسارات را جهت مساعدت به این عزیزان به معاونت قرآن و عترت ارائه کرد. وی افزود: سامانه متمرکزی توسط وزارت فرهنگ و ارشاد اسلامی طراحی شده بود که به مؤسسات اعلام کردیم که تا کنون یک هزار و 742 مؤسسه در این سامانه ثبت نام کردند که در صورت تأیید سازمان دارالقرآن و معاونت قرآن و عترت وزارت فرهنگ و ارشاد اسلامی، تسهیلات در قالب وام به این مؤسسات تعلق خواهد گرفت که بخشی از خسارات وارده را جبران کند و این اتفاق بسیار خوبی بود که منجر به هم‌افزایی مؤسسات سازمان دارالقرآن و مؤسسات قرآنی وزارت فرهنگ و ارشاد اسلامی شد. وی افزود: سامانه «کارا (https://corona-kara.mcls.gov.ir/Home/Main_Header)» وزارت تعاون، کار و رفاه اجتماعی به آدرس https://corona-kara.mcls.gov.ir/Home/Main_Header نیز جهت ثبت نام و اعلام خسارات وارد شده توسط مسئولین مؤسسات و همچنین اشخاص حقیقی که مشغول به فعالیت‌اند آماده ارائه خدمات است. معاون توسعه ارتباطات و مشارکت های سازمان دارالقرآن در پایان با اشاره به برنامه‌های این معاونت گفت: ارائه مشاوره حقوقی به مؤسسات و پیگیری معافیت‌های مؤسسات شامل معافیت مالیاتی و همچنین قبوض آب و برق و ... که در قانون نیز دیده شده است از دیگر خدمات این معاونت به شمار می‌رود. انتهای پیام/    ‬‬
‫‫ گذری بر نکات مهم جزء بیست‌وششم قرآن/ ۳۰ حق مسلمانان در قبال هم , حجت‌الاسلام بطحایی کارشناس مسائل دینی به بیان نکات مهم جزء بیست‌وششم قرآن کریم پرداخت. , به گزارش خبرنگار فرهنگی خبرگزاری تسنیم، امروز چهارشنبه 31 اردیبهشت مصادف با بیست‌وششمین روز از ماه مبارک رمضان است و طبق روال روزهای قبل صوت ترتیل جزء بیست‌وششم قرآن کریم با صدای "عبدالباسط و عباس امام جمعه" جهت بهره‌مندی هرچه بیشتر مخاطبان منتشر شد که در اینجا می‌توانید بشنوید. حجت‌الاسلام سیدعلی بطحایی کارشناس مسائل دینی در گفت‌وگو با تسنیم به بیان نکاتی مهم از جزء بیست‌وششم قرآن کریم پرداخت که متن آن در ادامه آمده است: *** آیه 15 سوره حجرات؛ ﴿ إِنَّمَا الْمُؤْمِنُونَ الَّذینَ آمَنُوا بِاللَّهِ وَ رَسُولِهِ ثُمَّ لَمْ یَرْتابُوا وَ جاهَدُوا بِأَمْوالِهِمْ وَ أَنْفُسِهِمْ فی‏ سَبیلِ اللَّهِ أُولئِکَ هُمُ الصَّادِقُونَ﴾  قرآن، هم ملاک و معیار کمال را بیان مى‏‌کند «إِنَّ أَکْرَمَکُمْ عِنْدَ اللَّهِ أَتْقاکُمْ» و هم الگوهاى کامل را نشان مى‏‌دهد «إِنَّمَا الْمُؤْمِنُونَ الَّذینَ...» آیۀ 10 سورۀ حجرات؛ ﴿ إِنَّمَا الْمُؤْمِنُونَ إِخْوَةٌ فَأَصْلِحُوا بَیْنَ أَخَوَیْکُمْ وَ اتَّقُوا اللَّهَ لَعَلَّکُمْ تُرْحَمُونَ﴾ رسول خداصلى الله علیه و آله فرمود: مسلمان بر برادر مسلمانش 30 حق دارد که هر یک باید آن حقوق را ادا کنند، از جمله: 1. عفو و مهربانى به او، 2. پنهان کردن اسرار او، 3. جبران اشتباهات او، 4. قبول عذر او، 5. دفاع در برابر بدخواهان او، 6. خیرخواهى نسبت به او، 7. عمل به وعده‌‏هایى که به او داده، 8. عیادت به هنگام بیمارى او، 9. تشییع جنازه او، 10. پذیرفتن دعوت و هدیه‏ او، 11. پاداش دادن به هدایاى او، 12. تشکّر از خدمات او، 13. کوشش در یارى رسانى به او، 14. حفظ ناموس او، 15. برآوردن حاجت او، 16. واسطه‏‌گرى براى حل مشکلاتش، 17. گمشده‌‏اش را راهنمایی کند، 18. به عطسه او تهنیت گوید، 19. سلامش را پاسخ دهد، 20. به سخن وگفته او احترام گذارد، 21. هدیه‏ او را خوب تهیه کند، 22. سوگندش را بپذیرد، 23. دوست او را دوست بدارد وبا او دشمنى نکند، 24. او را در حوادث تنها نگذارد، 25. هر چه را براى خود مى‌‏خواهد براى او نیز بخواهد و.. ) (بحار، ج‏74، ص‏236) حجرات آیه 6؛ ﴿ یا أَیُّهَا الَّذینَ آمَنُوا إِنْ جاءَکُمْ فاسِقٌ بِنَبَإٍ فَتَبَیَّنُوا أَنْ تُصیبُوا قَوْماً بِجَهالَةٍ فَتُصْبِحُوا عَلى‏ ما فَعَلْتُمْ نادِمینَ﴾ اسلام درباره‏ چگونگى سخن و نقل خبر، تأکیدهاى فروانى کرده است از جمله: الف) قرآن از کسانى که هر خبرى را مى‌‏شنوند و نسنجیده آن را نشر مى‏‌دهند، به شدّت انتقاد کرده و مى‏‌فرماید: خبر را به اهل استنباط عرضه کنید و اگر حقّانیّت آن ثابت شد، آنگاه آن را پخش کنید.(نساء، 83) ب) قرآن براى کسانى که با پخش اخبار دروغ، در جامعه دغدغه ایجاد مى‌‏کنند، کیفرى سخت معیّن فرموده است.(بحار، ج‏2، ص‏225) ج) پیامبر اسلام ‏صلى الله علیه و آله در سال آخر عمر شریف خود در سفر حج فرمود: کسانى که خبرهاى دروغى از من نقل مى‏‌کنند، زیادند و در آینده زیادتر خواهند شد، هر کس آگاهانه به من نسبت دروغ بدهد، جایگاهش دوزخ است و هر چه از من شنیدید، به قرآن و سنّت من عرضه کنید، پس اگر موافق آن دو بود بپذیرید وگرنه ردّ کنید. د) امام صادق‏ علیه السلام به کسى که خبرهاى دروغى را به پدرش امام باقر علیه السلام نسبت مى‏‌داد، لعنت کرد و فرمود: هر چه از ما شنیدید، اگر شاهد و گواهى از قرآن یا سایر سخنان ما بر آن پیدا کردید، بپذیرید وگرنه نپذیرید.(بحار، ج‏2ص‏250) ه) امام رضا علیه السلام فرمود: سند سخنان ما، قرآن و سنّت رسول‏ خداصلى الله علیه و آله است. ( بحار، ج‏2، ص‏250) و) یکى از مهم‏‌ترین علوم اسلامى، علم رجال است که براى شناخت خبر صحیح از غیر صحیح، افرادى را که حدیث نقل مى‌‏کنند، مورد ارزیابى و بررسى قرار مى‌‏دهد. حجرات آیه 1؛ ﴿ یا أَیُّهَا الَّذینَ آمَنُوا لا تُقَدِّمُوا بَیْنَ یَدَیِ اللَّهِ وَ رَسُولِهِ وَ اتَّقُوا اللَّهَ إِنَّ اللَّهَ سَمیعٌ عَلیمٌ﴾ پیش از درخواست و دستور به کارى، باید ابتدا زمینه‌‏هاى روانى پذیرش را در مخاطب ایجاد کرد. جمله‏ «یا أَیُّهَا الَّذینَ آمَنُوا» به مؤمنان شخصیّت مى‌‏دهد و رابطه‏ آنان با خدا را که زمینه‏ انجام دستور است، بیان مى‌‏کند. آیه 23  سوره فتح؛ ﴿ سُنَّةَ اللَّهِ الَّتی‏ قَدْ خَلَتْ مِنْ قَبْلُ وَ لَنْ تَجِدَ لِسُنَّةِ اللَّهِ تَبْدیلاً﴾ این آیه نظیر آیه 21 سوره مجادله است که مى‌‏فرماید: ﴿کَتَبَ اللَّهُ لَأَغْلِبَنَّ أَنَا وَ رُسُلی‏﴾ خداوند اینگونه مقرّر داشته که ما و پیامبرانمان قطعاً پیروزیم. تاریخ و حوادث تاریخى، قانون‏مند است و عواملى باعث رشد یا رکود، عزّت یا ذلّت و فقر یا غناى آن مى‌‏شود و سنّت خداوند، پیروزى حق بر باطل است. سوره محمد آیات 23،22؛ ﴿ فَهَلْ عَسَیْتُمْ إِنْ تَوَلَّیْتُمْ أَنْ تُفْسِدُوا فِی الْأَرْضِ وَ تُقَطِّعُوا أَرْحامَکُمْ﴾؛ ﴿ أُولئِکَ الَّذینَ لَعَنَهُمُ اللَّهُ فَأَصَمَّهُمْ وَ أَعْمى‏ أَبْصارَهُمْ﴾ مفسّران، «تَولّیتم» را دو گونه معنا کرده‌‏اند: الف) اعراض و پشت کردن به جبهه و سرگرم شدن به خلافکارى و قطع صله رحم. ب) ولایت بر مردم را به دست گرفتن و سپس قلع و قمع دیگران. امّا معناى دوم با سیاق آیات سازگار نیست. (تفسیر المیزان) آیه خطاب به افراد سست ایمان است که به خاطر حفظ جان از شرکت در جهاد اعراض مى‏‌کنند، مى‌‏فرماید: گمان نکنید که با ترک جهاد محفوظ مى‏‌مانید، زیرا با فرار خود از جنگ، زمینه گسترش فساد و قتل را فراهم می‌کنید که دامان شما را نیز مى‏‌گیرد و همچون دوران جاهلیّت، حتّى کشتن فرزند را براى شما مباح می‌کند. سورۀ احقاف آیه 16؛ ﴿ أُولئِکَ الَّذینَ نَتَقَبَّلُ عَنْهُمْ أَحْسَنَ ما عَمِلُوا وَ نَتَجاوَزُ عَنْ سَیِّئاتِهِمْ فی‏ أَصْحابِ الْجَنَّةِ وَعْدَ الصِّدْقِ الَّذی کانُوا یُوعَدُونَ﴾ قبول احسن: «نتقبّل عنهم احسن ما عملوا» و در دعا مى‌‏خوانیم: خدایا به بهترین نوع از ما قبول کن: «فتقبله منّا باحسن قبولک» (کافى، ج‏4، ص‏165) اگر کارهاى انسان مورد قبول حق واقع نشود، حتّى ساختن خانه خدا کعبه هم بى‌‏فایده است.هنگامى که حضرت ابراهیم پایه‌‏هاى کعبه را بالا مى‏‌برد، به خود و کار خود مباهات نکرد، بلکه گفت: «ربّنا تقبل منّا» (بقره، 127) خداوندا! از ما پذیرا باش. اعمال انسان، انواع و اقسامى دارد: واجب، حرام، مستحب، مکروه و مباح. در قیامت، خداوند در میان این پنج نوع عمل، بهترین‏‌ها را که واجبات و مستحبات باشد، از مؤمنان مى‌‏پذیرد و از بدى‏‌هاى آنان، چه مکروهات و چه محرمات در مى‏‌گذرد و مباحات، مشمول ردّ و قبول نیست. (تفاسیر مجمع‏‌البیان و المیزان) کسى از وعده‏ خود تخلّف مى‌‏کند که یا هنگام وعده دادن توجّه نداشته و عجولانه قول داده و یا پس از آن، ناتوان و پشیمان شده است و استناد هیچ‌یک از این نقایص و اوصاف درباره خداوند عالم، قادر و توانا صحیح نیست. انتهای پیام/‬‬
‫‫ «قدم یازدهم» به جشنواره انیمیشن انسی راه یافت , پویانمایی «قدیم یازدهم» به کارگردانی مریم کشکولی‌نیا از تولیدات جدید کانون پرورش فکری کودکان و نوجوانان به شصتمین جشنواره انیمیشن انسی ۲۰۲۰ راه یافت. , به گزارش باشگاه خبرنگاران پویا به نقل از اداره‌کل روابط عمومی کانون پرورش فکری، این انیمیشن 11 دقیقه‌ای براساس داستان کتاب «قدم یازدهم» نوشته زنده‌یاد سوسن طاقدیس با تکنیک کات‌اوت ساخته شده است. بر اساس این خبر، این فیلم برای نخستین‌بار با نمایش در بخش رقابتی مخاطبان نوجوان فیلم‌های کوتاه جشنواره انیمیشن انسی حضور بین‌المللی در جشنواره‌ها را تجربه می‌کند. مریم کشکولی‌نیا انیماتور، مدرس دانشگاه، کارگردان و رئیس هیأت مدیره آسیفای ایران است. او به عنوان داور بخش فیلم کوتاه در چهل‌ویکمین جشنواره‌ انیمیشن انسی در سال 2017 نیز حضور داشته است. کانون پرورش فکری کودکان و نوجوانان پیش‌تر نیز با انیمیشن‌های «بچه گربه» به کارگردانی شیوا صادق‌اسدی تولید سال 2013 و «وقتی که بچه بودم» به کارگردانی مریم کشکولی‌نیا تولید سال 2014 در بخش رقابتی فیلم‌های انیمیشن این جشنواره حضور داشته است؛ یادآوری می‌شود سال گذشته نیز فیلم کوتاه «گرگم و گله می‌برم» اثر امیرهوشنگ معین از تولیدات کانون در بخش چشم‌انداز پنجاه‌ونهمین جشنواره انیمیشن انسی حضور داشت. امسال در شصتمین دوره این جشنواره، 3 هزار فیلم در دو بخش فیلم‌های انیمیشن کوتاه و بلند از 94 کشور شرکت کردند که از این میان 37 فیلم در بخش مسابقه رسمی، 12 فیلم در بخش آف‌لیمیتس‌، 20 فیلم در بخش چشم‌انداز، 10 فیلم در بخش مخاطبان نوجوان، 44 فیلم در بخش دانشجویی، 21 فیلم در بخش تلویزیونی و 35 فیلم در بخش فیلم‌های سرگرمی و تجاری با یکدیگر رقابت خواهند کرد. این جشنواره که یکی از معتبرترین جشنواره‌های الف انیمیشن دنیا محسوب می‌شود، به دلیل شیوع ویروس کرونا در شصتمین دوره به صورت مجازی از 26 خرداد تا 10 تیر 1399 (15 تا 30 ژوئن 2020) در کشور فرانسه برگزار می‌شود. انتهای پیام/ ‬‬
